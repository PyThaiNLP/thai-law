








พระราชบัญญัติ






พระราชบัญญัติ
สำนักงานสลากกินแบ่งรัฐบาล
พ.ศ. ๒๕๑๗
                   
 
ภูมิพลอดุลยเดช ป.ร.
ให้ไว้ ณ วันที่ ๑๑ กันยายน
พ.ศ. ๒๕๑๗
เป็นปีที่ ๒๙
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายจัดตั้งสำนักงานสลากกินแบ่งรัฐบาล
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติสำนักงานสลากกินแบ่งรัฐบาล พ.ศ. ๒๕๑๗
 
มาตรา
๒[๑]  พระราชบัญญัตินี้ให้ใช้บังคับตั้งแต่วันที่
๑ ตุลาคม พ.ศ. ๒๕๑๗ เป็นต้นไป
 
มาตรา ๓ 
ในพระราชบัญญัตินี้
คณะกรรมการ
หมายความว่า คณะกรรมการสลากกินแบ่งรัฐบาล
ผู้อำนวยการ
หมายความว่า ผู้อำนวยการสำนักงานสลากกินแบ่งรัฐบาล
พนักงาน
หมายความว่า พนักงานของสำนักงานสลากกินแบ่งรัฐบาล และหมายความรวมถึงผู้อำนวยการด้วย
ลูกจ้าง
หมายความว่า ลูกจ้างของสำนักงานสลากกินแบ่งรัฐบาล
รัฐมนตรี
หมายความว่า รัฐมนตรีผู้รักษาการตามพระราชบัญญัตินี้
 
มาตรา ๔ 
ให้รัฐมนตรีว่าการกระทรวงการคลังรักษาการตามพระราชบัญญัตินี้
 
หมวด ๑
การจัดตั้งและวัตถุประสงค์
                   
 
มาตรา
๕ 
ให้จัดตั้งสำนักงานสลากกินแบ่งขึ้นเรียกว่า สำนักงานสลากกินแบ่งรัฐบาล
มีวัตถุประสงค์ ดังต่อไปนี้
(๑)
ออกสลากกินแบ่งรัฐบาล
(๒)
จัดการโรงพิมพ์อันเป็นอุปกรณ์ในการพิมพ์สลากกินแบ่งรัฐบาล
หรือพิมพ์สิ่งพิมพ์อื่นที่คณะกรรมการให้ความเห็นชอบ
(๓)
กระทำการอื่นใดที่เกี่ยวเนื่องหรือที่เป็นประโยชน์แก่การดำเนินกิจการของสำนักงานสลากกินแบ่งรัฐบาล
 
มาตรา ๖ 
ให้สำนักงานสลากกินแบ่งรัฐบาลเป็นนิติบุคคล
 
มาตรา ๗ 
ให้สำนักงานสลากกินแบ่งรัฐบาลมีสำนักงานใหญ่อยู่ในกรุงเทพมหานคร
 
มาตรา ๘ 
ให้โอนกิจการ ทรัพย์สิน สิทธิ หนี้ พนักงาน
และลูกจ้างของสำนักงานสลากกินแบ่งรัฐบาล กระทรวงการคลัง
ไปเป็นของสำนักงานสลากกินแบ่งรัฐบาล
สำหรับทรัพย์สินที่โอนตามวรรคหนึ่ง
ที่เป็นเงินให้สำนักงานสลากกินแบ่งรัฐบาลกันไว้สำหรับใช้จ่ายเท่าที่มีพันธกรณี
ส่วนที่เหลือให้นำส่งเป็นรายได้แผ่นดิน
 
มาตรา
๙  ให้สำนักงานสลากกินแบ่งรัฐบาลมีอำนาจกระทำการต่าง
ๆ ภายในขอบเขตแห่งวัตถุประสงค์ตามมาตรา ๕ อำนาจเช่นว่านี้ให้รวมถึง การจัดซื้อ
จัดหา จำหน่าย เช่า ให้เช่า ให้เช่าซื้อ แลกเปลี่ยน ถือกรรมสิทธิ์ ครอบครอง
และการดำเนินกิจการเกี่ยวกับทรัพย์สินและการเรียกร้องสิทธิอื่น ๆ ด้วย
 
หมวด ๒
การกำกับ การควบคุม
และการบริหาร
                   
 
มาตรา
๑๐ 
ให้รัฐมนตรีมีอำนาจหน้าที่กำกับโดยทั่วไปเกี่ยวกับสำนักงานสลากกินแบ่งรัฐบาล
และเพื่อประโยชน์ในการนี้จะสั่งให้สำนักงานสลากกินแบ่งรัฐบาลชี้แจงข้อเท็จจริง
แสดงความคิดเห็น ทำรายงานยื่น สั่งให้กระทำหรือยับยั้งการกระทำใด ๆ
เพื่อให้เป็นไปตามนโยบายของรัฐบาล หรือมติคณะรัฐมนตรี
ตลอดจนมีอำนาจที่จะสั่งสอบสวนข้อเท็จจริงที่เกี่ยวกับการดำเนินกิจการ
 
มาตรา
๑๑ 
ให้มีคณะกรรมการของสำนักงานสลากกินแบ่งรัฐบาลคณะหนึ่ง เรียกว่า
คณะกรรมการสลากกินแบ่งรัฐบาล ประกอบด้วย ปลัดกระทรวงการคลังเป็นประธานกรรมการ
ผู้แทนกระทรวงมหาดไทย ผู้แทนกรมบัญชีกลาง ผู้แทนสำนักงบประมาณ
ผู้แทนสภาสังคมสงเคราะห์แห่งประเทศไทย ผู้อำนวยการ และผู้ที่คณะรัฐมนตรีแต่งตั้ง
มีจำนวนไม่เกินสามคน เป็นกรรมการ
ให้กรรมการซึ่งคณะรัฐมนตรีแต่งตั้งอยู่ในตำแหน่งคราวละสองปี
และอาจได้รับแต่งตั้งอีกได้
คณะกรรมการจะแต่งตั้งกรรมการคนหนึ่งคนใดหรือบุคคลอื่นเป็นเลขานุการคณะกรรมการก็ได้
 
มาตรา
๑๒  ประธานกรรมการ และกรรมการ
ย่อมได้รับประโยชน์ตอบแทนตามที่คณะรัฐมนตรีกำหนด
 
มาตรา
๑๓ 
ให้คณะกรรมการมีอำนาจหน้าที่ควบคุมดูแลกิจการ และวางนโยบายของสำนักงานสลากกินแบ่งรัฐบาลให้เป็นไปตามวัตถุประสงค์
อำนาจหน้าที่เช่นว่านี้ให้รวมถึง
(๑)
การออกระเบียบหรือข้อบังคับเพื่อปฏิบัติการให้เป็นไปตามวัตถุประสงค์
(๒) การออกระเบียบหรือข้อบังคับว่าด้วยการประชุม
(๓)
การออกระเบียบหรือข้อบังคับว่าด้วยการจัดแบ่งส่วนงานและวิธีปฏิบัติงาน
(๔)
การกำหนดตำแหน่งอัตราเงินเดือน การให้สวัสดิการ และการสงเคราะห์พนักงานและลูกจ้าง
(๕)
การออกระเบียบหรือข้อบังคับว่าด้วยการบรรจุ การแต่งตั้ง การเลื่อนเงินเดือน
การออกจากตำแหน่ง วินัย และการลงโทษพนักงานและลูกจ้าง ตลอดจนการให้สิทธิแก่พนักงานและลูกจ้างอุทธรณ์การลงโทษได้ด้วย
(๖)
การออกระเบียบหรือข้อบังคับว่าด้วยการจ่ายเงินประเภทค่าพาหนะ
ค่าเบี้ยเลี้ยงเดินทาง ค่าเช่าที่พัก ค่าล่วงเวลา และการจ่ายเงินประเภทอื่น ๆ
(๗)
การกำหนดราคา วิธีการจำหน่าย และการคัดเลือกตัวแทนจำหน่ายสลากกินแบ่งรัฐบาล
(๘) การออกระเบียบหรือข้อบังคับว่าด้วยการซื้อและการจ้าง
(๙)
การพิจารณาและอนุมัติงบประมาณประจำปี
(๑๐)
การออกข้อบังคับว่าด้วยการจ่ายเงินบำเหน็จ
การจ่ายเงินสวัสดิการและการจ่ายเงินสงเคราะห์แก่พนักงานและลูกจ้าง
ตลอดจนการจัดการเกี่ยวกับกองทุนบำเหน็จพนักงานและลูกจ้าง กองทุนสวัสดิการ
และกองทุนสงเคราะห์
 
มาตรา
๑๔ 
ให้คณะกรรมการแต่งตั้งผู้อำนวยการและกำหนดอัตราเงินเดือนของผู้อำนวยการด้วยความเห็นชอบของคณะรัฐมนตรี
 
มาตรา
๑๕ 
ห้ามมิให้ผู้มีลักษณะอย่างหนึ่งอย่างใดดังต่อไปนี้เป็นผู้อำนวยการ
(๑)
เป็นผู้มีส่วนได้เสียในธุรกิจที่กระทำกับสำนักงานสลากกินแบ่งรัฐบาลไม่ว่าโดยทางตรงหรือทางอ้อม
(๒)
เป็นข้าราชการ พนักงานหรือลูกจ้างของทางราชการ ไม่ว่าจะเป็นราชการบริหารส่วนกลาง
ราชการบริหารส่วนภูมิภาค หรือราชการบริหารส่วนท้องถิ่น
พนักงานหรือลูกจ้างของรัฐวิสาหกิจอื่น
(๓)
เป็นผู้มีตำแหน่งทางการเมือง
หรือเป็นสมาชิกสภาซึ่งมีหน้าที่ในทางนิติบัญญัติหรือทางบริหารท้องถิ่น
(๔)
เป็นผู้ไม่อาจทำงานเต็มเวลาให้แก่สำนักงานสลากกินแบ่งรัฐบาล
(๕)
เป็นบุคคลล้มละลาย
(๖)
เป็นผู้เคยได้รับโทษจำคุกโดยคำพิพากษาถึงที่สุดให้จำคุก
เว้นแต่เป็นโทษสำหรับความผิดที่ได้กระทำโดยประมาท หรือความผิดลหุโทษ
(๗)
เป็นผู้มีอายุเกินกว่าหกสิบปี
 
มาตรา ๑๖ 
ผู้อำนวยการพ้นจากตำแหน่ง เมื่อ
(๑)
ตาย
(๒)
ลาออก
(๓)
มีลักษณะต้องห้ามตามมาตรา ๑๕ หรือ
(๔)
คณะกรรมการให้ออกด้วยความเห็นชอบของรัฐมนตรี
 
มาตรา
๑๗ 
ผู้อำนวยการมีหน้าที่บริหารกิจการให้เป็นไปตามวัตถุประสงค์ นโยบาย ระเบียบ
และข้อบังคับของสำนักงานสลากกินแบ่งรัฐบาล และมีอำนาจบังคับบัญชาพนักงานและลูกจ้าง
 
มาตรา ๑๘ 
ผู้อำนวยการมีอำนาจ
(๑)
บรรจุ แต่งตั้ง เลื่อนเงินเดือนพนักงานและลูกจ้าง
หรือลงโทษพนักงานและลูกจ้างทางวินัย ตลอดจนให้พนักงานและลูกจ้างออกจากตำแหน่ง
แต่ถ้าพนักงานและลูกจ้างที่ว่านั้นมีตำแหน่งตั้งแต่ชั้นหัวหน้ากองหรือเทียบเท่าขึ้นไป
ต้องได้รับความเห็นชอบของคณะกรรมการ
(๒)
กำหนดระเบียบและวิธีปฏิบัติงานของพนักงานและลูกจ้าง  ทั้งนี้
ต้องไม่ขัดหรือแย้งกับระเบียบและข้อบังคับของสำนักงานสลากกินแบ่งรัฐบาล
 
มาตรา
๑๙ 
ในส่วนกิจการที่เกี่ยวกับบุคคลภายนอก
ให้ผู้อำนวยการมีอำนาจกระทำแทนสำนักงานสลากกินแบ่งรัฐบาล
แต่ผู้อำนวยการจะมอบอำนาจให้บุคคลอื่นกระทำแทนตนเฉพาะในกิจการใดก็ได้
การมอบอำนาจให้บุคคลอื่นกระทำแทนตามวรรคหนึ่ง
ถ้าบุคคลนั้นมิใช่พนักงาน ต้องได้รับความเห็นชอบของคณะกรรมการ
 
มาตรา
๒๐ 
เมื่อผู้อำนวยการไม่อาจปฏิบัติหน้าที่ได้
หรือเมื่อตำแหน่งผู้อำนวยการว่างลงและยังมิได้แต่งตั้งผู้อำนวยการ
ให้คณะกรรมการแต่งตั้งพนักงานคนหนึ่งเป็นผู้ทำการแทนผู้อำนวยการ
หรือรักษาการในตำแหน่งผู้อำนวยการ แล้วแต่กรณี และให้นำมาตรา ๑๕
มาใช้บังคับโดยอนุโลม
ให้ผู้ทำการแทนผู้อำนวยการหรือผู้รักษาการในตำแหน่งผู้อำนวยการมีอำนาจหน้าที่อย่างเดียวกับผู้อำนวยการ
เว้นแต่อำนาจหน้าที่ของผู้อำนวยการในฐานะกรรมการ
 
มาตรา
๒๑  ประธานกรรมการ กรรมการ
พนักงานและลูกจ้าง อาจได้รับโบนัสตามระเบียบที่คณะรัฐมนตรีกำหนด
 
หมวด ๓
การเงิน การบัญชี
และการตรวจสอบ
                   
 
มาตรา
๒๒ 
เงินที่สำนักงานสลากกินแบ่งรัฐบาลได้รับจากการจำหน่ายสลากกินแบ่งรัฐบาล
ให้จัดสรร ดังนี้
(๑)
ร้อยละหกสิบเป็นเงินรางวัล
(๒)
ไม่น้อยกว่าร้อยละยี่สิบแปดเป็นรายได้แผ่นดิน
(๓)
ไม่เกินกว่าร้อยละสิบสองเป็นค่าใช้จ่ายในการบริหารงานซึ่งรวมทั้งค่าใช้จ่ายในการจำหน่ายสลากกินแบ่งรัฐบาลด้วย
 
มาตรา
๒๓ 
เงินที่สำนักงานสลากกินแบ่งรัฐบาลได้รับไว้นอกจากเงินที่ได้รับตามมาตรา ๒๒
ให้สมทบเป็นค่าใช้จ่ายในการบริหารงาน
 
มาตรา
๒๔  ดอกผลที่เกิดจากเงินตามมาตรา ๒๒
(๑) และ (๒) ให้นำส่งเป็นรายได้แผ่นดิน ส่วนดอกผลที่เกิดจากเงินตามมาตรา ๒๒ (๓)
ให้สมทบเป็นค่าใช้จ่ายในการบริหารงาน
 
มาตรา
๒๕ 
ค่าใช้จ่ายในการจำหน่ายสลากกินแบ่งรัฐบาลซึ่งเป็นส่วนหนึ่งของค่าใช้จ่ายในการบริหารงานตามมาตรา
๒๒ (๓) ให้เป็นไปตามที่คณะกรรมการกำหนดด้วยความเห็นชอบของรัฐมนตรี
 
มาตรา
๒๖ 
เงินที่จัดสรรไว้เพื่อจ่ายเป็นเงินรางวัลตามมาตรา ๒๒ (๑)
ถ้าผู้มีสิทธิเรียกร้องเงินรางวัลไม่มาขอรับเงินรางวัลภายในกำหนดอายุความตามมาตรา
๓๗ ให้นำส่งเป็นรายได้แผ่นดิน
 
มาตรา
๒๗  ค่าใช้จ่ายในการบริหารงานตามมาตรา
๒๒ (๓) มาตรา ๒๓ และมาตรา ๒๔ ในปีหนึ่ง ๆ หากมีเหลือ
ให้สำนักงานสลากกินแบ่งรัฐบาลกันไว้เป็นเงินสำรองได้ไม่เกินร้อยละห้าสิบ
ส่วนที่เหลือ ให้นำส่งเป็นรายได้แผ่นดิน
เมื่อใดรัฐมนตรีเห็นว่าเงินที่กันไว้เป็นเงินสำรองตามวรรคหนึ่งมีจำนวนสูงเกินสมควรหรือเกินความจำเป็น
รัฐมนตรีโดยลำพังหรือโดยคำแนะนำของคณะกรรมการมีอำนาจสั่งให้ลดจำนวนเงินสำรองนั้นลงให้คงเหลือเท่าที่รัฐมนตรีเห็นสมควร
ในกรณีดังว่านี้ให้สำนักงานสลากกินแบ่งรัฐบาลนำส่งเงินที่สูงไปกว่าจำนวนที่รัฐมนตรีกำหนดเป็นรายได้แผ่นดิน
 
มาตรา
๒๘ 
ให้สำนักงานสลากกินแบ่งรัฐบาลเปิดบัญชีเงินฝากไว้กับธนาคารที่เป็นรัฐวิสาหกิจ
 
มาตรา
๒๙ 
ให้สำนักงานสลากกินแบ่งรัฐบาลจัดทำงบประมาณประจำปี
โดยจำแนกเงินที่จะได้รับในปีหนึ่ง ๆ และค่าใช้จ่ายในการดำเนินกิจการ
ค่าใช้จ่ายในการดำเนินกิจการ
ให้แยกเป็นงบลงทุนและงบทำการ งบลงทุนนั้นให้นำเสนอคณะรัฐมนตรี
เพื่อพิจารณาให้ความเห็นชอบ ส่วนงบทำการให้นำเสนอคณะรัฐมนตรีเพื่อทราบ
 
มาตรา
๓๐ 
ให้สำนักงานสลากกินแบ่งรัฐบาลวางและรักษาไว้ซึ่งระบบบัญชีที่เหมาะสม
มีการลงรายการรับและจ่ายเงินทรัพย์สินและหนี้สินที่แสดงกิจการที่เป็นอยู่ตามจริงและตามที่ควรตามประเภทของเงินนั้น
ๆ พร้อมด้วยข้อความอันเป็นที่มาของรายการดังกล่าว
และให้มีการตรวจสอบภายในเป็นประจำ
 
มาตรา
๓๑ 
ให้สำนักงานสลากกินแบ่งรัฐบาลทำงบดุลและบัญชีรายรับรายจ่าย
ส่งผู้สอบบัญชีภายในหนึ่งร้อยยี่สิบวันนับแต่วันสิ้นปีบัญชี
 
มาตรา
๓๒ 
ให้คณะกรรมการตรวจเงินแผ่นดินเป็นผู้สอบบัญชี ทำการตรวจสอบรับรองบัญชีและการเงินทุกประเภทของสำนักงานสลากกินแบ่งรัฐบาล
 
มาตรา
๓๓ 
ผู้สอบบัญชีมีอำนาจหน้าที่ตรวจสอบสรรพสมุดบัญชีและเอกสารหลักฐานของสำนักงานสลากกินแบ่งรัฐบาล
เพื่อการนี้ให้มีอำนาจสอบถามประธานกรรมการ กรรมการ
พนักงานและลูกจ้างของสำนักงานสลากกินแบ่งรัฐบาล
 
มาตรา
๓๔ 
ผู้สอบบัญชีต้องทำรายงานผลการตรวจสอบบัญชีและการเงินเสนอต่อคณะกรรมการภายในหนึ่งร้อยหกสิบห้าวันนับแต่วันสิ้นปีบัญชี
เพื่อคณะกรรมการเสนอต่อรัฐมนตรี
 
มาตรา
๓๕  การจำหน่ายสลากกินแบ่งรัฐบาล
สำนักงานสลากกินแบ่งรัฐบาลจะจำหน่ายเองหรือแต่งตั้งบุคคลอื่นจะเป็นคนเดียวหรือหลายคนเป็นตัวแทนจำหน่ายทั้งหมด
หรือบางส่วนก็ได้
ในกรณีที่ได้รับเงินช่วยราชการจากตัวแทนจำหน่าย
ให้สำนักงานสลากกินแบ่งรัฐบาลนำส่งเป็นรายได้แผ่นดิน
 
หมวด ๔
หนี้ และอายุความ
                   
 
มาตรา
๓๖ 
ให้ถือว่าการออกสลากกินแบ่งรัฐบาลของสำนักงานสลากกินแบ่งรัฐบาลตามพระราชบัญญัตินี้เป็นการออกสลากกินแบ่งโดยได้รับอำนาจจากรัฐบาลอันเป็นผลให้หนี้ที่เกิดจากการออกสลากกินแบ่งดังกล่าวเป็นหนี้ที่อาจเรียกร้องให้ชำระได้ตามกฎหมาย
และให้ถือว่าการออกสลากกินแบ่งดังกล่าวนั้นเป็นการออกสลากกินแบ่งที่ได้รับใบอนุญาตและประทับตราจากพนักงานเจ้าหน้าที่ตามกฎหมายว่าด้วยการพนันแล้ว
และไม่ต้องเสียค่าธรรมเนียมและค่าภาษีใด ๆ ตามกฎหมายนั้น
 
มาตรา
๓๗ 
สิทธิเรียกร้องให้ชำระหนี้อันเกิดจากการออกสลากกินแบ่งรัฐบาลตามพระราชบัญญัตินี้
ให้มีกำหนดอายุความสองปี
 
หมวด ๕
การสงเคราะห์พนักงานและลูกจ้าง
                   
 
มาตรา
๓๘ 
ให้สำนักงานสลากกินแบ่งรัฐบาลจัดให้มีกองทุนบำเหน็จพนักงานและลูกจ้าง
กองทุนสวัสดิการ หรือกองทุนสงเคราะห์อื่นเพื่อให้สวัสดิการแก่พนักงานและลูกจ้าง
ในการพ้นจากตำแหน่ง ประสบอุบัติเหตุ เจ็บป่วย หรือกรณีอื่นอันควรแก่การสงเคราะห์
การจัดให้มีกองทุนบำเหน็จพนักงานและลูกจ้าง
กองทุนสวัสดิการ หรือกองทุนสงเคราะห์อื่นตามวรรคหนึ่ง
หลักเกณฑ์การจ่ายเงินบำเหน็จพนักงานและลูกจ้าง การออกเงินสมทบ
การจำแนกประเภทของผู้ได้รับการสงเคราะห์ การจ่ายเงินสวัสดิการ
และการจ่ายเงินสงเคราะห์ ตลอดจนการจัดการเกี่ยวกับกองทุน ให้เป็นไปตามข้อบังคับที่คณะกรรมการกำหนดด้วยความเห็นชอบของรัฐมนตรี
 
หมวด ๖
บทกำหนดโทษ
                   
 
มาตรา
๓๙ 
ผู้ใดเสนอขายหรือขายสลากกินแบ่งรัฐบาลที่ออกตามพระราชบัญญัตินี้
และยังไม่ได้ออกรางวัลเกินราคาที่กำหนดในสลากกินแบ่ง
ต้องระวางโทษปรับไม่เกินสองพันบาท
 
บทเฉพาะกาล
                   
 
มาตรา
๔๐  บรรดาข้อบังคับ ระเบียบ
และคำสั่งของสำนักงานสลากกินแบ่งรัฐบาล กระทรวงการคลัง
ให้คงใช้บังคับกับพนักงานและลูกจ้างของสำนักงานสลากกินแบ่งรัฐบาลได้เท่าที่ไม่ขัดหรือแย้งกับพระราชบัญญัตินี้  ทั้งนี้ จนกว่าจะได้มีข้อบังคับ ระเบียบ
และคำสั่งตามพระราชบัญญัตินี้
 
 
ผู้รับสนองพระบรมราชโองการ
สัญญา  ธรรมศักดิ์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่การออกสลากกินแบ่งรัฐบาลเป็นกิจการที่ปฏิบัติเกี่ยวข้องกับประชาชนโดยตรง
และเป็นกิจการที่มีรายได้รายจ่ายมากทั้งปริมาณและรายการ สมควรมีกฎหมายกำหนดให้สำนักงานสลากกินแบ่งรัฐบาลซึ่งมีหน้าที่ในการนี้เป็นนิติบุคคล
และกำหนดรายได้และรายจ่ายให้เป็นไปโดยรัดกุมเป็นกิจจะลักษณะและเหมาะสม  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วศิน/แก้ไข
๓ ธันวาคม ๒๕๕๓
หยก/ปรับปรุง
๒๖ เมษายน ๒๕๕๖
สุพิชชา/ตรวจ
๓ พฤษภาคม ๒๕๕๖
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๙๑/ตอนที่ ๑๕๗/ฉบับพิเศษ หน้า ๑/๒๐ กันยายน ๒๕๑๗




