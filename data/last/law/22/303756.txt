
















พระราชบัญญัติ
รถยนตร์ทหาร
พุทธศักราช ๒๔๗๖
                   
 
ประชาธิปก ป.ร.
 
พระบาทสมเด็จพระปรมินทรมหาประชาธิปก
พระปกเกล้าเจ้าอยู่หัว มีพระบรมราชโองการดำรัสเหนือเกล้าฯ สั่งว่า
 
โดยที่สภาผู้แทนราษฎรถวายคำปรึกษาว่า
สมควรจะมีข้อบังคับสำหรับรถยนต์ที่ใช้ในการป้องกันราชอาณาจักร
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร ดังต่อไปนี้
 
มาตรา ๑  พระราชบัญญัตินี้ให้เรียกว่า พระราชบัญญัติรถยนตร์ทหาร
พุทธศักราช ๒๔๗๖
 
มาตรา ๒[๑]  ให้ใช้พระราชบัญญัตินี้ตั้งแต่วันประกาศในราชกิจจานุเบกษาเป็นต้นไป
 
มาตรา ๓  ตั้งแต่วันที่ใช้พระราชบัญญัตินี้สืบไป
กฎหมาย กฎ และข้อบังคับอื่น ๆ ซึ่งเกี่ยวแก่พระราชบัญญัติรถยนต์
ท่านมิให้ใช้บังคับแก่รถยนต์ทหาร
 
มาตรา ๔  รถยนต์ทหาร หมายความว่า
รถที่เดินด้วยกำลังเครื่องจักรกล (เว้นแต่ที่เดินบนราง) และรถพ่วงซึ่งเป็นของกระทรวงกลาโหมหรือของบุคคลอื่นซึ่งมอบให้ใช้รถนั้นประจำในราชการทหาร
ใบอนุญาตพิเศษ
หมายความว่า ใบอนุญาตให้ขับรถยนต์ทหาร
รัฐมนตรี
หมายความว่า รัฐมนตรีว่าการกระทรวงกลาโหม
 
มาตรา ๕  รถยนต์ทหารนั้น
ท่านให้ยกเว้นไม่ต้องเสียภาษีและค่าธรรมเนียมใด ๆ กับให้มีเครื่องหมายพิเศษและเลขกำกับติดที่รถให้เห็นชัดตามที่รัฐมนตรีจะได้กำหนดไว้
 
มาตรา ๖  รถยนต์ทหารนั้น
เมื่อได้ทำการตรวจทางเทคนิคตามที่รัฐมนตรีสั่งและรัฐมนตรีเห็นเป็นที่พอใจว่า
จะไม่เป็นภยันตรายต่อความปลอดภัยของประชาชนแล้ว จึงให้ใช้ได้
 
มาตรา ๗[๒]  ใบอนุญาตพิเศษนั้น จะออกให้แก่บุคคลซึ่งปฏิบัติราชการทหารหรือเจ้าหน้าที่ชาวต่างประเทศซึ่งช่วยเหลือราชการทหารเพื่อขับรถยนต์ทหาร
ให้รัฐมนตรีมีอำนาจตั้งเจ้าพนักงานผู้มีอำนาจออกใบอนุญาตพิเศษ
และกำหนดวิธีการและเงื่อนไขในการออกใบอนุญาตนั้น
ใบอนุญาตพิเศษนี้
ให้ใช้ได้เฉพาะเวลาที่ผู้รับใบอนุญาตปฏิบัติราชการทหารหรือช่วยเหลือราชการทหาร
และอนุญาตให้ขับได้แต่เฉพาะรถยนต์ทหารเท่านั้น
ใบอนุญาตพิเศษนี้
เจ้าพนักงานผู้มีอำนาจออกใบอนุญาตจะถอนคืนเสียเมื่อใดก็ได้
 
มาตรา ๘  บุคคลที่ได้รับใบอนุญาตพิเศษให้ขับรถยนต์ทหารอยู่แล้วนั้น
ท่านว่าจะรับใบอนุญาตขับรถยนต์ที่มิใช่รถยนต์ทหารตามพระราชบัญญัติรถยนตร์
พุทธศักราช ๒๔๗๓ ในขณะเดียวกันนั้นอีกก็ได้ หากว่าตนได้ปฏิบัติครบถ้วนตามกฎหมาย กฎ
และข้อบังคับอื่น ๆ ซึ่งเกี่ยวแก่พระราชบัญญัติรถยนต์
เว้นไว้แต่ไม่ต้องทำการสอบความรู้
 
มาตรา ๙  ให้รัฐมนตรีว่าการกระทรวงกลาโหมมีหน้าที่รักษาการให้เป็นไปตามพระราชบัญญัตินี้
และให้มีอำนาจตั้งเจ้าพนักงาน กับเพื่อการนั้นให้มีอำนาจออกกฎกระทรวง
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
ประกาศมา ณ วันที่ ๙ ธันวาคม พุทธศักราช ๒๔๗๖ เป็นปีที่ ๙
ในรัชกาลปัจจุบัน
 
 
ผู้รับสนองพระบรมราชโองการ
นายพันเอก
พระยาพหลพลพยุหเสนา
นายกรัฐมนตรี


พระราชบัญญัติรถยนตร์ทหาร
(ฉบับที่ ๒) พ.ศ. ๒๕๐๗[๓]
 
มาตรา ๒  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
หมายเหตุ:-
เหตุผลในการประกาศใช้พระราชบัญญัติฉบับนี้ คือ โดยที่ในปัจจุบันนี้เจ้าหน้าที่ชาวต่างประเทศซึ่งช่วยเหลือราชการทหารที่เข้ามาประจำอยู่ในประเทศไทย
จำเป็นต้องขับขี่รถยนต์ทหารของทางราชการทหารในการปฏิบัติหน้าที่ราชการอยู่เป็นปกติ
แต่ไม่สามารถมีใบอนุญาตพิเศษขับขี่รถยนต์ทหารนั้นได้ เพราะตามบทบัญญัติแห่งกฎหมายว่าด้วยรถยนต์ทหาร
มิได้ให้อำนาจไว้ที่จะออกใบอนุญาตพิเศษขับขี่รถยนต์ทหารแก่เจ้าหน้าที่ชาวต่างประเทศได้
ซึ่งทางกระทรวงกลาโหมได้พิจารณาเห็นว่าควรออกใบอนุญาตพิเศษให้แก่เจ้าหน้าที่ชาวต่างประเทศซึ่งช่วยเหลือราชการทหารที่ต้องขับขี่รถยนต์ทหารของทางราชการทหารนั้นด้วย  จึงจำต้องแก้ไขเพิ่มเติมกฎหมายว่าด้วยรถยนตร์ทหารเสียใหม่
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
ชาญ/ผู้จัดทำ
๑๗
มกราคม ๒๕๕๖
 
ภูมิกิติ/ปรับปรุง
๒๐ มิถุนายน
๒๕๖๒
 
ภัทรานิษฐ์/ตรวจ
๒๔ มิถุนายน
๒๕๖๒
 
กฤติญา/ปรับปรุง
๘ ธันวาคม ๒๕๖๓
 
ภิรมย์พร/ตรวจ
๒๘ ธันวาคม ๒๕๖๓
 





[๑] ราชกิจจานุเบกษา
เล่ม ๕๐/-/หน้า ๗๙๓/๙ ธันวาคม ๒๔๗๖


[๒] มาตรา
๗ แก้ไขเพิ่มเติมโดยพระราชบัญญัติรถยนตร์ทหาร (ฉบับที่ ๒) พ.ศ. ๒๕๐๗


[๓]
ราชกิจจานุเบกษา เล่ม ๘๑/ตอนที่ ๗/หน้า ๒๐/๒๑ มกราคม ๒๕๐๗




