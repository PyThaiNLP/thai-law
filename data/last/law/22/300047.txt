








พระราชบัญญัติ






พระราชบัญญัติ
สำหรับรักษาช้างป่า
พระพุทธศักราช ๒๔๖๔
                   
 
มีพระบรมราชโองการในพระบาทสมเด็จพระรามาธิบดีศรีสินทรมหาวชิราวุธ
พระมงกุฎเกล้าเจ้าอยู่หัว ดำรัสเหนือเกล้าฯ ให้ประกาศให้ทราบทั่วกันว่า ตามพระราชประเพณีและพระราชกำหนดกฎหมายที่มีสืบมาแต่โบราณ
ย่อมถือว่าบรรดาช้างป่าทั้งสิ้น คือ ที่เรียกว่าช้างโขลงก็ดี หรือช้างเถื่อนก็ดี ซึ่งมีอยู่ในพระราชอาณาจักร
นับว่าเป็นของหลวงสำหรับแผ่นดิน ผู้ใดจะจับไปใช้สอยต้องขออนุญาตต่อรัฐบาล และต้องแบ่งช้างที่จับได้ให้เป็นช้างหัวป่าสำหรับใช้ราชการแผ่นดิน
จึงจะจับช้างป่าไปใช้สอยได้ และถ้าผู้ใดทำอันตรายช้างป่าด้วยประการใด ๆ ย่อมมีโทษตามกฎหมายเป็นธรรมเนียมสืบมา
 
และบัดนี้
ได้ทรงทราบฝ่าละอองธุลีพระบาทว่า มีผู้ขออนุญาตจับช้างป่ามากขึ้นกว่าแต่ก่อน และผู้ที่จับบางทีไม่มีกำลังพอที่จะเลี้ยงรักษาไว้ได้ทำให้ช้างล้มตายเสียก็มี
ทั้งมีคนร้ายลอบทำอันตรายแก่ช้างพลายที่มีงาเพื่อนำงาไปขายเป็นประโยชน์เสียก็มาก เป็นเหตุให้ช้างป่าลดจำนวนน้อยลงกว่าแต่ก่อน
จึงทรงพระราชดำริว่า ช้างเป็นสัตว์ที่มีประโยชน์ใช้เป็นกำลังพาหนะได้หลายอย่าง สมควรจะต้องแก้ไขพระราชบัญญัติเดิม
ตราพระราชบัญญัติใหม่ขึ้นไว้เพื่อให้เหมาะแก่กาลสมัยสำหรับการจับ และการป้องกันอันตรายแก่ช้างป่า
ทั้งบำรุงพันธุ์ช้างป่าในพระราชอาณาจักรให้เจริญขึ้นด้วย จึงทรงพระมหากรุณาโปรดเกล้าฯ
ให้ตราพระราชบัญญัติไว้สืบไป ดังนี้
 
ว่าด้วยนามและกำหนดใช้พระราชบัญญัติ
                   
 
มาตรา ๑  พระราชบัญญัตินี้ให้เรียกว่า
พระราชบัญญัติรักษาช้างป่า พระพุทธศักราช ๒๔๖๔
 
มาตรา ๒[๑]  พระราชบัญญัตินี้ให้ใช้ตั้งแต่วันที่ได้โฆษณาในราชกิจจานุเบกษาเป็นต้นไป
 
มาตรา ๓  ข้อความใด
ๆ ในพระราชบัญญัติว่าด้วยการรักษาช้างป่า ร.ศ. ๑๑๙ (พ.ศ. ๒๔๔๓) กับในกฎเสนาบดีซึ่งเสนาบดีกระทรวงมหาดไทยได้ตราขึ้นเนื่องแต่พระราชบัญญัตินั้น
หากขัดกับข้อความในพระราชบัญญัตินี้ ก็ให้ยกเลิกเสียสิ้นตั้งแต่วันที่ใช้พระราชบัญญัตินี้เป็นต้นไป
 
ภาค ๑
อธิบายศัพท์
                   
 
มาตรา ๔  คำบางคำที่ใช้ในพระราชบัญญัตินี้
ให้พึงเข้าใจตามคำอธิบาย ดังนี้
คำว่า
ช้างป่า ให้พึงเข้าใจว่า ช้างโขลงก็ดี ช้างเถื่อนก็ดี
รวมนับว่าเป็นช้างป่าทั้งสิ้น
คำว่า
จับช้าง ให้พึงเข้าใจว่า การที่จะจับช้างด้วยประการใด
ๆ เช่น โพนช้าง หรือตั้งคอกดักช้าง นับว่าเป็นการจับช้างทั้งสิ้น
คำว่า
ช้างสำคัญ ให้พึงเข้าใจว่า ช้างที่มีมงคลลักษณะ ๗ ประการ
(๑)
ตาขาว
(๒)
เพดานขาว
(๓)
เล็บขาว
(๔)
ขนขาว
(๕)
พื้นหนังขาว หรือสีคล้ายหม้อใหม่
(๖)
ขนหางขาว
(๗)
อัณฑโคตร์ขาว หรือสีคล้ายหม้อใหม่
คำว่า
ช้างสีปลาด ให้พึงเข้าใจว่า ช้างที่มีมงคลลักษณะอย่างหนึ่งอย่างใดใน
๗ อย่าง คือ
(๑)
ตาขาว
(๒)
เพดานขาว
(๓)
เล็บขาว
(๔)
ขนขาว
(๕)
พื้นหนังขาว หรือสีคล้ายหม้อใหม่
(๖)
ขนหางขาว
(๗)
อัณฑโคตร์ขาว หรือสีคล้ายหม้อใหม่
คำว่า
ช้างเนียม ให้พึงเข้าใจว่า ช้างที่มีลักษณะ ๓ ประการ
คือ
(๑)
พื้นหนังดำ
(๒)
งามีลักษณะดังรูปปลีกล้วย
(๓)
เล็บดำ
 
ภาค ๒
การรักษาช้างป่า
                   
 
มาตรา ๕  การดูแลช้างป่า
ให้เป็นหน้าที่กระทรวงมหาดไทย และสมุหเทศาภิบาล ผู้ว่าราชการจังหวัด ซึ่งเป็นผู้มีอำนาจปกครองในท้องถิ่น*
 
ภาค ๓
การจับช้างป่า
                    
 
มาตรา ๖  ห้ามมิให้ผู้หนึ่งผู้ใดจับช้างป่าโดยมิได้รับอนุญาตจากเจ้าหน้าที่ผู้มีอำนาจออกใบอนุญาตตามพระราชบัญญัตินี้
 
มาตรา ๗  ถ้าผู้ใดจะจับช้างป่าในท้องถิ่นมณฑลใด
ให้ยื่นเรื่องราวตามแบบหลวงต่อสมุหเทศาภิบาลมณฑลนั้น ถ้าหากว่าผู้ว่าราชการจังหวัดใดได้รับอำนาจพิเศษที่จะอนุญาตให้จับช้างป่าในจังหวัดนั้นได้
จะยื่นเรื่องราวต่อผู้ว่าราชการจังหวัดก็ได้
 
มาตรา ๘  ให้สมุหเทศาภิบาล
และผู้ว่าราชการจังหวัดสำรวจดูจำนวนช้างป่าที่มีอยู่ในมณฑล และจังหวัดที่ตนปกครอง ประมาณมากน้อยเท่าใด
การที่จะอนุญาตให้จับช้างป่า ให้อนุญาตให้จับแต่พอเท่าจำนวนที่ช้างจะเกิดเพิ่มเติมขึ้นทัน
อย่าให้จับมากจนเป็นเหตุให้พืชพันธุ์ช้างป่าในมณฑล และจังหวัดนั้นลดน้อยไป แต่การที่จะอนุญาตให้จับช้างต้องหารือกระทรวงมหาดไทย*เสียก่อนทุกคราวไป
ถ้ากระทรวงมหาดไทย*เห็นว่า ไม่เป็นการขัดข้องอย่างใดแล้ว จึงจะอนุญาตให้จับได้
 
มาตรา ๙  ถ้าสมุหเทศาภิบาลหรือผู้ว่าราชการจังหวัดเห็นว่า
ช้างป่าในมณฑลและจังหวัดนั้นมีน้อยนัก จะไม่อนุญาตให้จับเพื่อบำรุงพันธุ์ช้างป่าไว้ครั้ง
๑ คราว ๑ ก็ได้ หรือถ้าเห็นจำเป็นจะต้องให้จับบ้าง เพราะเหตุที่การค้าขายในมณฑลนั้นจำเป็นต้องใช้ช้างเป็นพาหนะ
สมุหเทศาภิบาลจะให้จับช้างป่าในมณฑลนั้นเป็นช้างหลวง และอนุญาตราษฎรรับเช่าไปใช้สอยประกอบกับการค้าขายก็ได้
แต่การจับต้องได้รับความเห็นชอบของกระทรวงมหาดไทย*ดังกล่าวมาแล้วในมาตรา ๘ นั้นเสียก่อนเสมอ
 
มาตรา ๑๐ 
ถ้ามีผู้ยื่นเรื่องราวขออนุญาตจับช้างป่า ให้สมุหเทศาภิบาลหรือผู้ว่าราชการจังหวัดซึ่งมีอำนาจจะออกใบอนุญาต
จัดการไต่สวนข้อความเหล่านี้ให้เป็นที่พอใจก่อน คือ
ข้อ ๑ 
ผู้ขออนุญาตต้องมีช้างต่อและกำลังพาหนะ ทั้งเครื่องมือที่จะจับช้างให้พอสมควรแก่การที่จะจับช้างให้ได้โดยเรียบร้อย
ข้อ ๒ 
ผู้ขออนุญาตต้องทำสัญญาทัณฑ์บนให้ว่า ในการที่จะไปจับช้างป่านั้น เมื่อจับช้างได้แล้วจะแจ้งให้เจ้าพนักงานซึ่งสมุหเทศาภิบาล
และผู้ว่าราชการจังหวัดได้ตั้งไว้ให้เป็นผู้ตรวจตราทราบภายใน ๓ วันนับแต่วันที่จับได้
และจะส่งช้างหัวป่าหรือเสียหัวป่าแทนตัวช้างตามพระราชบัญญัตินี้ ก่อนที่จะพาช้างที่จับได้ไปที่อื่น
ในการทำสัญญาทัณฑ์บนนี้ ถ้าสมุหเทศาภิบาลและผู้ว่าราชการจังหวัดเห็นสมควรจะบังคับให้ผู้ขออนุญาตวางเงินประกัน
หรือให้มีผู้รับประกันเป็นจำนวนเงินตามสมควรแก่จำนวนช้างที่จะจับเบ็ดเสร็จไม่เกิน ๑,๐๐๐ บาท ก็เรียกได้
ถ้าผู้ขออนุญาตจับช้างกระทำผิดทัณฑ์บน เงินประกันและช้างที่จับได้ให้ริบเป็นของหลวงทั้งสิ้น
ข้อ ๓ 
ต้องให้ผู้ขออนุญาตเสียค่าธรรมเนียมตามอัตราในพระราชบัญญัตินี้ก่อน
 
มาตรา ๑๑ 
เมื่อได้จัดการไต่สวนตามความที่ว่ามาในมาตราก่อนจนเป็นที่พอใจแล้ว จึงให้ออกใบอนุญาตให้
ใบอนุญาตใบ ๑ ให้มีกำหนดใช้ได้ ๑๒ เดือน แต่ผู้ได้รับอนุญาตจะเอาใบอนุญาตไปโอนต่อให้ผู้อื่นอีกไม่ได้เป็นอันขาด
 
มาตรา ๑๒ 
ผู้ใดมีช้างสำคัญ หรือช้างสีปลาด หรือช้างเนียม โดยเหตุที่ตนจับได้ หรือโดยแม่ช้างของตนตกออกมา
หรือโดยเหตุอื่นอย่างหนึ่งอย่างใดก็ดี ต้องนำขึ้นทูลถวายแด่พระบาทสมเด็จพระเจ้าอยู่หัว
และจะได้ทรงพระกรุณาโปรดเกล้าฯ พระราชทานบำเหน็จให้ตามสมควร
บรรดาช้างชนิดที่กล่าวมาแล้วนี้
ต้องเป็นและคงเป็นสมบัติของแผ่นดินเสมอ การที่จะโอนกรรมสิทธิ์แก่กันโดยวิธีซื้อขาย
แลกเปลี่ยน ให้ปัน หรือโดยวิธีอื่นอย่างหนึ่งอย่างใดก็ดี นับว่าใช้ไม่ได้ทั้งสิ้น ผู้ที่ยึดถือช้างเช่นนั้นไว้ต้องมอบให้แก่เจ้าหน้าที่ผู้มีอำนาจในเมื่อเจ้าหน้าที่สั่งให้นำส่ง
และเจ้าหน้าที่มีอำนาจจะเข้ายึดเอาตัวช้างได้แม้โดยใช้อำนาจ หากผู้ที่รักษาช้างอยู่นั้นบิดพลิ้วไม่ยอมมอบตัวให้
 
ภาค ๔
ว่าด้วยภาคหลวง
                   
 
มาตรา ๑๓ 
กำหนดภาคหลวงที่จะเรียกในการจับช้างป่านี้ ให้เรียกโดยจำนวน ๕ ชัก ๑ จะเรียกโดยวิธีอย่างใดอย่างหนึ่งใน
๒ อย่างนี้ก็ได้ แล้วแต่ผู้มีอำนาจออกใบอนุญาตให้จับช้างนั้นจะเห็นสมควร คือ
ข้อ
๑  ชักตัวช้างที่จับได้เป็นช้างหัวป่า
ถ้าจับได้ ๕ ตัวชักตัว ๑ วิธีจะชักนั้นให้เขียนฉลากตัวช้างที่จับได้คละกัน และให้เจ้าพนักงานจับฉลากต่อหน้าผู้ขออนุญาต
จับฉลากได้ตัวใดให้ชักช้างตัวนั้นไว้เป็นช้างหัวป่า ผู้ขออนุญาตต้องโยงช้างหัวป่าส่งยังที่ว่าการอำเภอ
หรือที่แห่งหนึ่งแห่งใดซึ่งสมุหเทศาภิบาล และผู้ว่าราชการจังหวัดจะได้สั่งให้ส่งภายในกำหนด
๓ เดือนนับแต่วันที่จับได้
ข้อ
๒  ให้เจ้าพนักงานผู้ตรวจกับเจ้าของช้างตีราคาช้างป่าที่จับได้เทียบราคาที่จะขายได้ในเวลานั้นเป็นราคาเท่าใด
ให้เรียกเงินตามจำนวน ๑ ใน ๕ แทนช้างหัวป่าจากผู้ขออนุญาต ถ้าหากว่าการตีราคาไม่เป็นที่ตกลงกัน
ให้ทั้ง ๒ ฝ่ายเลือกคนกลางคน ๑ เป็นผู้ชี้ขาด
 
มาตรา ๑๔ 
เมื่อผู้ที่ได้รับอนุญาตให้จับช้างป่า จับได้ช้างได้แล้ว ๑ หรือหลายเชือก ท่านว่าช้างนั้นยังคงเป็นสมบัติของแผ่นดิน
และจะโอนไปเป็นสิทธิแก่ผู้รับอนุญาตจับช้างมิได้ นอกจากและจนกว่าจะได้ชำระเงินค่าภาคหลวงตามที่กล่าวในภาคนี้นั้นครบถ้วนแล้ว
 
มาตรา ๑๕[๒]  ค่าธรรมเนียมออกใบอนุญาตจับช้างป่าให้เรียกเก็บดังนี้
คือ
(๑)  ถ้าใช้ช้างต่อหมอควาญไปเที่ยวไล่โพนจับช้างป่า
ให้ออกใบอนุญาตเป็นรายตัวช้างต่อตัวละ ๕๐ บาท
(๒)  ถ้าตั้งคอกดักช้างป่า ครั้งละหลาย ๆ ตัว ให้ออกใบอนุญาตคอกละ
๔๐๐ บาท
ผู้ที่ได้รับอนุญาตไปแล้ว
แม้ไม่ไปจับช้างป่าก็ดี หรือไปจับช้างป่าไม่ได้ก็ดี ไม่ต้องคืนค่าธรรมเนียมให้
 
มาตรา ๑๖ 
ผู้รับอนุญาตให้จับช้างป่าในเขตแขวงจังหวัดใด จับได้แต่ในเขตแขวงจังหวัดนั้น
จะเอาใบอนุญาตไปจับช้างในเขตแขวงอื่นไม่ได้ เว้นไว้แต่ ถ้าไล่โพนช้างในเขตแขวงจังหวัดที่ได้รับอนุญาต
แต่ไปจับได้ในเขตแขวงจังหวัดอื่น ไม่มีโทษ 
 
ภาค ๕
การฟ้องและกำหนดโทษ
                   
 
มาตรา ๑๗ 
ผู้ใดจับช้างป่าโดยวิธีใด ๆ ก็ตาม โดยมิได้รับอนุญาตตามความในมาตรา ๖ แห่งพระราชบัญญัตินี้
ผู้นั้นมีความผิด ต้องระวางโทษจำคุกไม่เกินกว่า ๑ ปี หรือปรับไม่เกิน ๘๐๐ บาท หรือทั้งจำทั้งปรับด้วยทั้ง
๒ สถาน
ส่วนช้างซึ่งผู้กระทำผิดจับได้นั้น
ให้ริบเป็นของหลวง
 
มาตรา ๑๘ 
ผู้ใดฆ่าช้างป่าโดยวิธีใด ๆ ก็ตาม ผู้นั้นมีความผิด ต้องระวางโทษสำหรับช้าง
๑ ตัวที่ได้ฆ่าตาย คือ จำคุกไม่เกินกว่า ๓ ปี หรือปรับไม่เกิน ๑,๐๐๐ บาท หรือทั้งจำทั้งปรับด้วยทั้ง
๒ สถาน
 
มาตรา ๑๙ 
ผู้ใดทำร้ายช้างป่าโดยวิธีใด ๆ ก็ตาม มีความผิด ต้องระวางโทษจำคุกไม่เกิน ๑๘
เดือน หรือปรับไม่เกิน ๕๐๐ บาท หรือทั้งจำทั้งปรับด้วยทั้ง ๒ สถาน
 
มาตรา ๒๐ 
แต่การลงโทษตามความใน ๒ มาตราข้างบนนั้น ท่านให้งดเว้น ในเมื่อ
(๑)
ผู้ซึ่งฆ่าหรือทำร้ายช้างป่านั้น ได้กระทำลงโดยเหตุจำเป็นเพื่อป้องกันชีวิต หรือทรัพย์สมบัติของตนหรือของผู้อื่น
(๒)
ผู้ซึ่งได้รับอนุญาตจับช้างป่า ทำการจับช้างเป็นผลให้ช้างต้องตาย หรือบาดเจ็บลงในระหว่างนั้น
โดยพฤติการณ์อันพ้นวิสัยจะป้องกันหลีกเลี่ยงได้
 
มาตรา ๒๑ 
ผู้ใดมีช้างสำคัญ หรือช้างสีปลาด หรือช้างเนียมแล้ว และปล่อยเสีย หรือปิดบังซ่อนเร้นช้างนั้นไว้
หรือจะอย่างไรก็ตาม หากขัดขืนไม่นำขึ้นทูลถวายแด่พระบาทสมเด็จพระเจ้าอยู่หัวตามความในมาตรา
๑๒ มีความผิด ต้องระวางโทษจำคุกไม่เกิน ๑ ปี หรือปรับไม่เกิน ๕๐๐ บาท และโทษนี้ไม่ลบล้างการที่ช้างนั้นจักพึงต้องริบเป็นของหลวง
 
มาตรา ๒๒ 
ผู้ใดได้รับอนุญาตให้จับช้างป่าในจังหวัด ๑ แล้ว และนำใบอนุญาตนั้นไปใช้สำหรับจับช้างป่าในจังหวัดอื่น
โดยเป็นการฝ่าฝืนความในมาตรา ๑๖ นั้นไซร้ ท่านว่ามีความผิด ต้องระวางโทษปรับไม่เกิน
๕๐๐ บาท
 
มาตรา ๒๓ 
ให้กรมอัยการเป็นเจ้าหน้าที่สำหรับฟ้องร้องคดีซึ่งมีผู้ทำผิดต่อพระราชบัญญัตินี้
 
ภาค ๖
บงการ
                   
 
มาตรา ๒๔ 
ให้เสนาบดีกระทรวงมหาดไทย*เป็นผู้รักษาพระราชบัญญัตินี้
 
มาตรา ๒๕ 
ให้เสนาบดีกระทรวงมหาดไทย*มีอำนาจที่จะตั้งกฎข้อบังคับสำหรับจัด และรักษาการให้เป็นไปตามพระราชบัญญัตินี้
เมื่อกฎข้อบังคับนั้นได้ลงพิมพ์โฆษณาในราชกิจจานุเบกษาแล้ว ให้ใช้ได้เป็นส่วน ๑ ของพระราชบัญญัตินี้
 
ประกาศมา
ณ วันที่ ๒๐ มิถุนายน พระพุทธศักราช ๒๔๖๔ เป็นปีที่ ๑๒ ในรัชกาลปัจจุบันนี้


พระราชบัญญัติสำหรับรักษาช้างป่า
(ฉบับที่ ๒) พ.ศ. ๒๕๐๓[๓]
 
หมายเหตุ :- เหตุผลในการประกาศใช้พระราชบัญญัติฉบับนี้
คือ เนื่องจากพระราชบัญญัติสำหรับรักษาช้างป่า พระพุทธศักราช ๒๔๖๔ ได้กำหนดอัตราค่าธรรมเนียมไว้ตามสภาพที่เป็นอยู่ในสมัยเมื่อประกาศใช้
ต่อมาสถานการณ์ทางการเงินเปลี่ยนแปลงไป จึงสมควรกำหนดอัตราค่าธรรมเนียมใบอนุญาตไล่โพนจับช้างป่า
และใบอนุญาตตั้งคอกจับช้างป่าเสียใหม่ให้เหมาะสมกับสถานการณ์ปัจจุบัน
 
*ประกาศ
เรื่องโอนหน้าที่การรักษาช้างป่าจากกระทรวงกลาโหมมาอยู่ในกระทรวงมหาดไทย
และให้แก้คำบางคำในพระราชบัญญัติรักษาช้างป่า พ.ศ. ๒๔๖๔[๔]
                    มีพระบรมราชโองการดำรัสเหนือเกล้าฯ
สั่งว่า การรักษาช้างป่า
ซึ่งกระทรวงกลาโหมเป็นเจ้าหน้าที่อยู่ตามพระราชบัญญัติรักษาช้างป่าพุทธศักราช ๒๔๖๔
นั้น สมควรจะรวมอยู่ในหน้าที่กระทรวงมหาดไทย ซึ่งเป็นกระทรวงการปกครองท้องที่ตามเดิม
                    จึงทรงพระกรุณาโปรดเกล้าฯ
ให้โอนหน้าที่การรักษาช้างป่าตามความในพระราชบัญญัติรักษาช้างป่า พุทธศักราช ๒๔๖๔
ไปอยู่ในหน้าที่กระทรวงมหาดไทย ตั้งแต่บัดนี้ไป
                    และทรงพระกรุณาโปรดเกล้าฯ
ให้แก้ไขข้อความบางแห่งในพระราชบัญญัติรักษาช้างป่า พุทธศักราช ๒๔๖๔ นั้นใหม่
ดังต่อไปนี้
                   ๑.
มาตรา ๕ คำว่า การดูแลช้างป่าให้เป็นหน้าที่กรมจเรสัตว์พาหนะทหารบก
(แผนกพระคชบาล) กระทรวงกลาโหม และสมุหเทศาภิบาล ผู้ว่าราชการจังหวัด
ซึ่งเป็นผู้มีอำนาจปกครองในท้องถิ่น นั้น ให้แก้เป็นว่า การดูแลช้างป่า ให้เป็นหน้าที่กระทรวงมหาดไทย
และสมุหเทศาภิบาล ผู้ว่าราชการจังหวัด ซึ่งเป็นผู้มีอำนาจปกครองในท้องถิ่น นั้น
                    ๒.
คำว่า กระทรวงกลาโหม หรือเสนาบดีกระทรวงกลาโหม นั้น ให้แก้เป็น กระทรวงมหาดไทย
หรือเสนาบดีกระทรวงมหาดไทย ทุกแห่ง
 
 
 
 
 
พัชรินทร์/เนติมา/ฐาปนี  จัดทำ
๑๑ มีนาคม ๒๕๔๖
 
วิภา/ปรับปรุง
๑๕ มกราคม ๒๕๕๖
พจนา/ตรวจ
๘ มีนาคม ๒๕๕๖
 





[๑] ราชกิจจานุเบกษา เล่ม
๓๘/-/หน้า ๗๕/๒๖ มิถุนายน ๒๔๖๔


[๒] มาตรา ๑๕ แก้ไขเพิ่มเติมโดยพระราชบัญญัติสำหรับรักษาช้างป่า
(ฉบับที่ ๒) พ.ศ. ๒๕๐๓


[๓] ราชกิจจานุเบกษา
เล่ม ๗๗/ตอนที่ ๗๕/ฉบับพิเศษ หน้า ๗/๑๔ กันยายน ๒๕๐๓


[๔] ราชกิจจานุเบกษา
เล่ม ๔๑/-/น่า ๑๗๕/๒๖ ตุลาคม ๒๔๖๗




