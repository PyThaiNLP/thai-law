








พระราชบัญญัติ






พระราชบัญญัติ
จัดสรรเงินภาษีสุรา
พ.ศ.
๒๕๒๗
                   
 
ภูมิพลอดุลยเดช
ป.ร.
ให้ไว้
ณ วันที่ ๑๐ กันยายน พ.ศ. ๒๕๒๗
เป็นปีที่
๓๙ ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรปรับปรุงกฎหมายว่าด้วยการจัดสรรเงินภาษีสุรา
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า
พระราชบัญญัติจัดสรรเงินภาษีสุรา พ.ศ. ๒๕๒๗
 
มาตรา ๒[๑] 
พระราชบัญญัตินี้ให้ใช้บังคับเมื่อพ้นหกสิบวันนับแต่วันประกาศในราชกิจจานุเบกษาเป็นต้นไป
 
มาตรา ๓ 
ให้ยกเลิกพระราชบัญญัติจัดสรรเงินภาษีสุราและภาษีเครื่องดื่ม พ.ศ. ๒๕๑๗
 
มาตรา ๔ 
ให้ผู้มีหน้าที่เสียภาษีสุราตามกฎหมายว่าด้วยสุรา
เสียภาษีสุราเพิ่มขึ้นร้อยละสิบของภาษี
ภาษีสุราที่จะต้องเสียเพิ่มขึ้นตามวรรคหนึ่ง
เศษของหนึ่งสตางค์ให้ปัดทิ้ง
 
มาตรา ๕ 
ให้เจ้าหน้าที่ซึ่งมีหน้าที่จัดเก็บภาษีสุราตามกฎหมายว่าด้วยสุราส่งมอบเงินภาษีที่เก็บเพิ่มขึ้นตามมาตรา
๔ ให้แก่กระทรวงมหาดไทยโดยหักค่าใช้จ่ายไว้ร้อยละห้าของเงินภาษีที่เก็บได้
 
มาตรา ๖  ให้กระทรวงมหาดไทยจัดสรรเงินที่ได้รับตามมาตรา
๕ ให้แก่
กรุงเทพมหานครและราชการส่วนท้องถิ่นทุกแห่งตามหลักเกณฑ์และวิธีการที่กำหนดในกฎกระทรวงและให้มีอำนาจวางระเบียบปฏิบัติเกี่ยวกับการดำเนินการเพื่อให้กรุงเทพมหานครและราชการส่วนท้องถิ่นทุกแห่งได้รับเงินค่าภาษีสุราที่เก็บเพิ่มขึ้น
 
มาตรา ๗  ให้กระทรวงมหาดไทยจัดสรรเงินภาษีสุราตามกฎหมายว่าด้วยสุราและเงินภาษีเครื่องดื่มตามกฎหมายว่าด้วยภาษีเครื่องดื่มที่เก็บเพิ่มขึ้นตามพระราชบัญญัติจัดสรรเงินภาษีสุราและภาษีเครื่องดื่ม
พ.ศ. ๒๕๑๗ และยังไม่ได้จัดสรรให้แก่กรุงเทพมหานครและราชการส่วนท้องถิ่นทุกแห่ง
ตามหลักเกณฑ์และวิธีการที่กำหนดในกฎกระทรวงที่ออกตามความในมาตรา ๖ ด้วย
 
มาตรา ๘ 
ให้รัฐมนตรีว่าการกระทรวงการคลังและรัฐมนตรีว่าการกระทรวงมหาดไทยรักษาการตามพระราชบัญญัตินี้
และให้รัฐมนตรีว่าการกระทรวงมหาดไทยมีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก
ป.  ติณสูลานนท์
นายกรัฐมนตรี


หมายเหตุ :- เหตุผลในการประกาศใช้พระราชบัญญัติฉบับนี้ คือ
เนื่องจากกฎหมายว่าด้วยภาษีเครื่องดื่ม
ได้ถูกยกเลิกโดยพระราชบัญญัติภาษีสรรพสามิต พ.ศ. ๒๕๒๗
และได้มีกฎหมายว่าด้วยการจัดสรรเงินภาษีสรรพสามิตสำหรับจัดสรรเงินภาษีเครื่องดื่มตามกฎหมายดังกล่าวโดยเฉพาะแล้ว
สมควรปรับปรุงกฎหมายว่าด้วยการจัดสรรเงินภาษีสุราและภาษีเครื่องดื่มเสียใหม่โดยให้จัดสรรเงินภาษีสุราแต่อย่างเดียว  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
อังศุมาลี/ผู้จัดทำ
๑๔ พฤษภาคม ๒๕๕๖
 
อุดมลักษณ์/ผู้ตรวจ
๑๔ พฤษภาคม ๒๕๕๖
 
 
 
 
 
 
 
 
 
 
 





[๑] ราชกิจจานุเบกษา
เล่ม ๑๐๑/ตอนที่ ๑๒๗/ฉบับพิเศษ หน้า ๘๘/๒๐ กันยายน ๒๕๒๗




