








พระราชบัญญัติ






พระราชบัญญัติ
ส่งเสริมศิลปะร่วมสมัย
พ.ศ. ๒๕๕๑
                   
 
ภูมิพลอดุลยเดช ป.ร.
ให้ไว้ ณ วันที่ ๒๓
กุมภาพันธ์ พ.ศ. ๒๕๕๑
เป็นปีที่ ๖๓
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยการส่งเสริมศิลปะร่วมสมัย
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติส่งเสริมศิลปะร่วมสมัย
พ.ศ. ๒๕๕๑
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
ศิลปะร่วมสมัย หมายความว่า
ศิลปะที่สร้างสรรค์จากความคิดและประยุกต์อย่างบูรณาการ โดยมีวัฒนธรรมเป็นฐานรากสำคัญในการสร้างสรรค์เพื่อรับใช้สังคม
คณะกรรมการ หมายความว่า คณะกรรมการส่งเสริมศิลปะร่วมสมัย
กรรมการ หมายความว่า กรรมการส่งเสริมศิลปะร่วมสมัย
ผู้อำนวยการ หมายความว่า
ผู้อำนวยการสำนักงานศิลปวัฒนธรรมร่วมสมัย
ผู้ขอรับการส่งเสริม หมายความว่า
ผู้ขอรับการอุดหนุนหรือกู้ยืมเงินจากกองทุน
กองทุน หมายความว่า กองทุนส่งเสริมศิลปะร่วมสมัย
สถาบันอุดมศึกษา หมายความว่า
สถาบันอุดมศึกษาที่มีการสอนด้านศิลปะร่วมสมัย
สำนักงาน หมายความว่า สำนักงานศิลปวัฒนธรรมร่วมสมัย
กระทรวงวัฒนธรรม
รัฐมนตรี หมายความว่า
รัฐมนตรีผู้รักษาการตามพระราชบัญญัตินี้
 
มาตรา ๔  ให้รัฐมนตรีว่าการกระทรวงวัฒนธรรมรักษาการตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
หมวด ๑
คณะกรรมการส่งเสริมศิลปะร่วมสมัย
                   
 
มาตรา ๕  ให้มีคณะกรรมการส่งเสริมศิลปะร่วมสมัยคณะหนึ่ง
ประกอบด้วย รัฐมนตรีว่าการกระทรวงวัฒนธรรม เป็นประธานกรรมการ ปลัดกระทรวงวัฒนธรรม เป็นรองประธานกรรมการ
เลขาธิการคณะกรรมการวัฒนธรรมแห่งชาติ อธิบดีกรมศิลปากรและผู้ทรงคุณวุฒิ 
ซึ่งคณะรัฐมนตรีแต่งตั้งจากผู้มีความรู้ความเชี่ยวชาญด้านศิลปะร่วมสมัยจำนวนแปดคน
และนักวิชาการด้านศิลปะร่วมสมัยจากสถาบันอุดมศึกษาทั้งภาครัฐและเอกชนจำนวนสี่คน
เป็นกรรมการ
ให้ผู้อำนวยการเป็นกรรมการและเลขานุการ
 
มาตรา ๖  กรรมการผู้ทรงคุณวุฒิต้องมีคุณสมบัติและไม่มีลักษณะต้องห้าม
ดังต่อไปนี้
(๑)
มีสัญชาติไทย
(๒)
ไม่เป็นบุคคลล้มละลาย
(๓)
ไม่เป็นคนไร้ความสามารถหรือคนเสมือนไร้ความสามารถ
(๔)
ไม่เคยได้รับโทษจำคุกโดยคำพิพากษาถึงที่สุดให้จำคุก
เว้นแต่เป็นโทษสำหรับความผิดที่ได้กระทำโดยประมาทหรือความผิดลหุโทษ
 
มาตรา ๗  กรรมการผู้ทรงคุณวุฒิมีวาระอยู่ในตำแหน่งคราวละสองปีนับแต่วันที่ได้รับแต่งตั้งและอาจได้รับแต่งตั้งอีกได้แต่ต้องไม่เกินสองวาระติดต่อกัน
ให้กรรมการผู้ทรงคุณวุฒิที่พ้นจากตำแหน่งตามวาระปฏิบัติหน้าที่ต่อไปจนกว่าจะมีการแต่งตั้งกรรมการผู้ทรงคุณวุฒิขึ้นใหม่
ในกรณีที่กรรมการผู้ทรงคุณวุฒิพ้นจากตำแหน่งก่อนครบวาระ
ให้ผู้ได้รับแต่งตั้งให้ดำรงตำแหน่งแทนอยู่ในตำแหน่งเท่ากับวาระที่เหลืออยู่ของกรรมการผู้ทรงคุณวุฒิซึ่งได้รับแต่งตั้งไว้แล้ว
 
มาตรา ๘  นอกจากการพ้นจากตำแหน่งตามวาระตามมาตรา ๗
กรรมการผู้ทรงคุณวุฒิพ้นจากตำแหน่งเมื่อ
(๑)
ตาย
(๒)
ลาออก
(๓)
ขาดคุณสมบัติหรือมีลักษณะต้องห้ามอย่างหนึ่งอย่างใดตามมาตรา ๖
(๔)
คณะรัฐมนตรีให้ออกเพราะบกพร่อง หรือไม่สุจริตต่อหน้าที่ มีความประพฤติเสื่อมเสีย หรือหย่อนความสามารถ
 
มาตรา ๙  การประชุมของคณะกรรมการ
ต้องมีกรรมการมาประชุมไม่น้อยกว่ากึ่งหนึ่งของจำนวนกรรมการทั้งหมด จึงจะเป็นองค์ประชุม
ในกรณีที่ประธานกรรมการไม่มาประชุมหรือไม่สามารถปฏิบัติหน้าที่ได้
ให้รองประธานกรรมการเป็นประธานในที่ประชุม
ถ้าประธานกรรมการและรองประธานกรรมการไม่มาประชุมหรือไม่สามารถปฏิบัติหน้าที่ได้
ให้กรรมการซึ่งมาประชุมเลือกกรรมการคนหนึ่งเป็นประธานในที่ประชุมสำหรับการประชุมคราวนั้น
การวินิจฉัยชี้ขาดของที่ประชุมให้ถือเสียงข้างมาก
กรรมการคนหนึ่งให้มีเสียงหนึ่งเสียงในการลงคะแนน
ถ้าคะแนนเสียงเท่ากัน
ให้ประธานในที่ประชุมออกเสียงเพิ่มขึ้นอีกเสียงหนึ่งเป็นเสียงชี้ขาด
ให้มีการประชุมคณะกรรมการไม่น้อยกว่าปีละสี่ครั้ง
 
มาตรา ๑๐  ให้คณะกรรมการมีอำนาจหน้าที่ ดังต่อไปนี้
(๑)
เสนอนโยบายเกี่ยวกับการส่งเสริมและพัฒนาศิลปะร่วมสมัยต่อคณะรัฐมนตรี
(๒)
กำหนดแนวทางการสร้างเครือข่ายความร่วมมือระหว่างภาครัฐและภาคเอกชนในการส่งเสริมศิลปะร่วมสมัย
(๓)
กำหนดแนวทางในการจัดทำและให้ความเห็นชอบแผนงานและยุทธศาสตร์เพื่อให้เกิดการสร้างสรรค์งานศิลปะร่วมสมัยทั้งในระดับท้องถิ่น
ระดับภูมิภาค และระดับชาติ และเพื่อส่งเสริมการเผยแพร่ผลงานในระดับนานาชาติ
(๔)
แต่งตั้งคณะกรรมการบริหารกองทุน
(๕)
วางระเบียบเกี่ยวกับลักษณะของโครงการ การเสนอและการพิจารณาอนุมัติโครงการ หลักเกณฑ์
และวิธีการติดตามและประเมินผลการดำเนินโครงการที่ได้รับการส่งเสริมจากกองทุน
(๖)
วางระเบียบเกี่ยวกับการบริหารกองทุน การจัดหาผลประโยชน์และการจัดการกองทุน โดยความเห็นชอบของกระทรวงการคลัง
(๗)
วางระเบียบเกี่ยวกับการรับเงิน การจ่ายเงิน และการเก็บรักษาเงินกองทุน
(๘)
วางระเบียบเกี่ยวกับการจัดทำรายงานสถานะการเงินและการบริหารกองทุน
(๙)
วางระเบียบอื่นที่เกี่ยวข้องเพื่อปฏิบัติการตามพระราชบัญญัตินี้
 
มาตรา ๑๑  คณะกรรมการจะแต่งตั้งคณะอนุกรรมการเพื่อพิจารณาและเสนอความเห็นหรือปฏิบัติการอย่างหนึ่งอย่างใดตามที่มอบหมายแล้วรายงานต่อคณะกรรมการก็ได้
ให้นำบทบัญญัติมาตรา ๙ มาใช้บังคับแก่การประชุมของคณะอนุกรรมการโดยอนุโลม
 
มาตรา ๑๒  ให้สำนักงานศิลปวัฒนธรรมร่วมสมัยรับผิดชอบในงานธุรการและงานวิชาการของคณะกรรมการ
และให้มีอำนาจหน้าที่ ดังต่อไปนี้
(๑)
จัดทำแผนงานและยุทธศาสตร์เพื่อให้เกิดการสร้างสรรค์ศิลปะร่วมสมัยทั้งในระดับท้องถิ่น
ระดับภูมิภาค และระดับชาติ
และเพื่อให้การส่งเสริมการเผยแพร่ผลงานในระดับนานาชาติเสนอคณะกรรมการเพื่อให้ความเห็นชอบ
(๒)
จัดเก็บและเผยแพร่ข้อมูลของผู้ขอรับการส่งเสริมและโครงการที่ได้รับการส่งเสริม
(๓)
สร้างเครือข่ายความร่วมมือระหว่างภาครัฐและภาคเอกชนทั้งในระดับท้องถิ่น
ระดับภูมิภาค และระดับชาติในการส่งเสริมศิลปะร่วมสมัย
(๔)
สนับสนุนและส่งเสริมความร่วมมือ การดำเนินงาน
การเผยแพร่ และแลกเปลี่ยนทางด้านศิลปะร่วมสมัยทั้งในประเทศและต่างประเทศ
 
มาตรา ๑๓  ให้กรรมการและอนุกรรมการได้รับเบี้ยประชุมและประโยชน์ตอบแทนอื่นตามระเบียบที่รัฐมนตรีกำหนดโดยความเห็นชอบของกระทรวงการคลัง
 
หมวด ๒
การส่งเสริมโครงการศิลปะร่วมสมัย
                   
 
มาตรา ๑๔  ผู้ประกอบอาชีพหรือดำเนินกิจกรรมเกี่ยวกับศิลปะร่วมสมัยไม่ว่าจะเป็นบุคคลธรรมดา
กลุ่มบุคคล มูลนิธิ สมาคม หรือสถานศึกษา ถ้าประสงค์จะขอรับการอุดหนุนหรือกู้ยืมเงินจากกองทุนเพื่อดำเนินงานด้านศิลปะร่วมสมัย
ให้ยื่นคำขอรับการส่งเสริมต่อสำนักงาน
โดยจัดทำโครงการขอรับการส่งเสริมซึ่งต้องมีรายละเอียด ดังต่อไปนี้
(๑)
ชื่อผู้ขอรับการส่งเสริม
ชื่อสมาชิกทั้งหมดของผู้ขอรับการส่งเสริมในกรณีที่เป็นกลุ่มบุคคลชื่อกรรมการบริหารในกรณีที่เป็นมูลนิธิหรือสมาคม
หรือชื่อผู้บริหารในกรณีที่เป็นสถานศึกษา
(๒)
รายละเอียดแห่งสินทรัพย์ หนี้สิน
และภาระผูกพันต่าง ๆ ของผู้ขอรับการส่งเสริม
(๓)
รายละเอียดของโครงการ ได้แก่ หลักการและเหตุผล วัตถุประสงค์ เป้าหมาย
วิธีดำเนินงาน ระยะเวลาในการดำเนินโครงการ แผนปฏิบัติการ สถานที่ ผู้รับผิดชอบ
งบประมาณ และผลที่คาดว่าจะได้รับ
(๔)
ชื่อของผู้ให้การสนับสนุนทางการเงินหรือประโยชน์อื่นพร้อมรายละเอียดในการให้การสนับสนุน
ถ้ามี
(๕)
รายละเอียดอื่นตามที่คณะกรรมการกำหนด
ให้สำนักงานจัดทำระบบทะเบียนผู้ได้รับการส่งเสริมและโครงการที่ได้รับการส่งเสริมไว้เป็นข้อมูล
คุณสมบัติของผู้มีสิทธิขอรับการส่งเสริม
การตรวจสอบคุณสมบัติ
การยื่นคำขอรับการส่งเสริมและการขึ้นทะเบียนผู้ได้รับการส่งเสริม ให้เป็นไปตามหลักเกณฑ์และวิธีการที่กำหนดในกฎกระทรวง
 
มาตรา ๑๕  ในกรณีที่สำนักงานเห็นว่ากิจกรรมทางศิลปะร่วมสมัยใดเป็นประโยชน์ต่อแผนงานหรือยุทธศาสตร์ตามมาตรา
๑๐ (๓)
ให้จัดทำเป็นโครงการเสนอต่อคณะกรรมการบริหารกองทุนเพื่อขอรับการส่งเสริมจากกองทุน
 
มาตรา ๑๖  โครงการที่จะได้รับการส่งเสริม
ต้องเป็นโครงการศิลปะร่วมสมัยที่คณะกรรมการเห็นว่าเป็นประโยชน์ในด้านการศึกษา
วัฒนธรรม และสังคมในลักษณะอย่างหนึ่งอย่างใด ดังต่อไปนี้
(๑)
เป็นการสร้างเสริมภูมิปัญญาทางศิลปะร่วมสมัย
(๒)
เป็นการสร้างสรรค์ สะสม และเพิ่มคุณค่าทางศิลปะร่วมสมัยให้แก่สังคมในระดับท้องถิ่น
ระดับภูมิภาค ระดับชาติ หรือระดับนานาชาติ
(๓)
เป็นการพัฒนาให้เกิดคุณประโยชน์ต่อชาติในด้านเศรษฐกิจ อุตสาหกรรมท่องเที่ยว และศิลปะร่วมสมัย
(๔)
เป็นการพัฒนาความรู้ให้ก้าวทันต่อความเปลี่ยนแปลงของกระแสโลกาภิวัตน์ทางด้านศิลปะร่วมสมัย
(๕)
เป็นการสร้างเครือข่ายความร่วมมือระหว่างภาครัฐและภาคเอกชนในการส่งเสริมศิลปะร่วมสมัย
ลักษณะของโครงการ
การเสนอและการพิจารณาอนุมัติโครงการ ให้เป็นไปตามระเบียบที่คณะกรรมการกำหนด
 
หมวด ๓
กองทุนส่งเสริมศิลปะร่วมสมัย
                   
 
มาตรา ๑๗  ให้จัดตั้งกองทุนขึ้นกองทุนหนึ่งในสำนักงานศิลปวัฒนธรรมร่วมสมัยกระทรวงวัฒนธรรมเรียกว่า
กองทุนส่งเสริมศิลปะร่วมสมัย โดยมีวัตถุประสงค์เพื่อเป็นทุนหมุนเวียนเกี่ยวกับการให้การอุดหนุนหรือให้กู้ยืมเงินแก่ผู้ขอรับการส่งเสริม
ตลอดจนการดำเนินการอื่นเกี่ยวกับการส่งเสริมศิลปะร่วมสมัยตามพระราชบัญญัตินี้
 
มาตรา ๑๘  กองทุน ประกอบด้วย
(๑)
เงินทุนประเดิมที่รัฐบาลจัดสรรให้
(๒)
เงินอุดหนุนที่รัฐบาลจัดสรรให้จากงบประมาณรายจ่ายประจำปี
(๓)
เงินหรือทรัพย์สินที่มีผู้บริจาคหรือมอบให้
(๔)
เงินที่ได้รับจากต่างประเทศหรือองค์การระหว่างประเทศ
(๕)
เงินหรือทรัพย์สินที่ตกเป็นของกองทุนหรือที่กองทุนได้รับตามกฎหมาย
(๖)
ดอกผลหรือรายได้ของกองทุน รวมทั้งผลประโยชน์จากทรัพย์สินทางปัญญา
(๗)
เงินที่ได้จากการจำหน่ายทรัพย์สินของกองทุนหรือที่ได้จากการจัดหารายได้
(๘)
เงินตอบแทนที่ได้จากการให้การอุดหนุนหรือให้กู้ยืมเงินกองทุนไปลงทุนดำเนินงาน
เงินตอบแทนตาม
(๘) ให้เป็นไปตามระเบียบของคณะกรรมการ
 
มาตรา ๑๙  เงินและดอกผลตามมาตรา ๑๘
ไม่ต้องนำส่งกระทรวงการคลังเป็นรายได้แผ่นดิน
มาตรา ๒๐  การบริจาคเงินหรือทรัพย์สินเข้ากองทุน
ให้ผู้บริจาคนำไปหักลดหย่อนหรือยกเว้นภาษีได้ตามที่กฎหมายกำหนด
 
มาตรา ๒๑  ให้มีคณะกรรมการบริหารกองทุนคณะหนึ่ง
ประกอบด้วย ผู้ทรงคุณวุฒิซึ่งคณะกรรมการแต่งตั้งจากบุคคล ดังต่อไปนี้
(๑)
ผู้มีความรู้ความเชี่ยวชาญในการบริหารจัดการ เป็นประธานกรรมการคนหนึ่ง
(๒) ผู้มีความรู้ความเชี่ยวชาญด้านการเงิน การคลัง
หรือกองทุน จำนวนสองคน เป็นกรรมการ
(๓)
ผู้มีความรู้ความเชี่ยวชาญด้านศิลปะร่วมสมัย จำนวนสี่คน เป็นกรรมการ
ให้ผู้อำนวยการสำนักงานศิลปวัฒนธรรมร่วมสมัย
เป็นรองประธานกรรมการ
ให้ผู้อำนวยการศูนย์เครือข่ายสัมพันธ์และแหล่งทุน
สำนักงานศิลปวัฒนธรรมร่วมสมัยเป็นกรรมการและเลขานุการกองทุน
และให้แต่งตั้งข้าราชการในศูนย์เครือข่ายสัมพันธ์และแหล่งทุนอีกสองคนเป็นผู้ช่วยเลขานุการ
 
มาตรา ๒๒  คณะกรรมการบริหารกองทุนมีวาระอยู่ในตำแหน่งคราวละสามปีนับแต่วันที่ได้รับแต่งตั้ง
และอาจได้รับแต่งตั้งอีกได้แต่ต้องไม่เกินสองวาระติดต่อกัน
ให้นำบทบัญญัติมาตรา ๗ วรรคสองและวรรคสาม มาตรา ๘ มาตรา ๙
และมาตรา ๑๑ มาใช้บังคับกับคณะกรรมการบริหารกองทุนโดยอนุโลม
 
มาตรา ๒๓  คณะกรรมการบริหารกองทุนมีอำนาจและหน้าที่ ดังต่อไปนี้
(๑)
พิจารณาอนุมัติโครงการที่ขอรับการส่งเสริมจากกองทุน
(๒)
บริหารกองทุน
รวมทั้งดำเนินการเกี่ยวกับการจัดหาผลประโยชน์และการจัดการกองทุนให้เป็นไปตามระเบียบที่คณะกรรมการกำหนด
(๓) รายงานสถานะการเงินและการบริหารกองทุนต่อคณะกรรมการตามระเบียบที่คณะกรรมการกำหนด
 
มาตรา ๒๔  ในการพิจารณาโครงการ
คณะกรรมการบริหารกองทุนอาจแต่งตั้งคณะอนุกรรมการประกอบด้วยบุคคลที่มีความรู้
ความเชี่ยวชาญ
และมีประสบการณ์เกี่ยวกับโครงการที่ขอรับการส่งเสริมเป็นผู้ตรวจสอบกลั่นกรองโครงการและเสนอความเห็นต่อคณะกรรมการบริหารกองทุนเพื่อพิจารณาอนุมัติ
ตามหลักเกณฑ์และวิธีการที่คณะกรรมการกำหนด
การพิจารณาอนุมัติโครงการของคณะกรรมการบริหารกองทุนให้พิจารณาให้แล้วเสร็จภายในสี่สิบห้าวันนับแต่วันที่ได้รับโครงการ
เว้นแต่มีเหตุจำเป็นก็ให้ขยายได้ไม่เกินสิบห้าวัน
ในกรณีที่ไม่ได้รับการส่งเสริม
ให้ผู้ขอรับการส่งเสริมมีสิทธิอุทธรณ์ต่อคณะกรรมการภายในสิบห้าวันนับแต่วันที่ได้รับแจ้งผลการพิจารณา
ให้คณะกรรมการพิจารณาและแจ้งผลการพิจารณาภายในสามสิบวัน
คำวินิจฉัยของคณะกรรมการให้ถือเป็นที่สุด
 
มาตรา ๒๕  ให้ผู้อำนวยการมีอำนาจพิจารณาอนุมัติโครงการที่มีวงเงินไม่เกินสองแสนบาท ตามหลักเกณฑ์และวิธีการที่คณะกรรมการบริหารกองทุนกำหนด
เมื่อผู้อำนวยการพิจารณาอนุมัติโครงการตามวรรคหนึ่งแล้ว
ให้รายงานคณะกรรมการบริหารกองทุนทราบในการประชุมครั้งถัดไป
 
มาตรา ๒๖  ภายหลังได้รับแจ้งผลการพิจารณาอนุมัติโครงการแล้ว
ผู้ได้รับการส่งเสริมที่ได้รับเงินกู้ยืมจากกองทุนต้องทำสัญญาเป็นหนังสือกับคณะกรรมการบริหารกองทุน
 ทั้งนี้
ตามระเบียบที่คณะกรรมการบริหารกองทุนกำหนด ซึ่งต้องมีรายละเอียดอย่างน้อย ดังต่อไปนี้
(๑)
จำนวนเงินที่กู้ยืม
(๒)
หลักประกัน
ในกรณีที่เป็นการกู้ยืมเงินในจำนวนเกินกว่าที่คณะกรรมการบริหารกองทุนกำหนด
(๓)
อัตราดอกเบี้ย
(๔)
วิธีการและกำหนดเวลาในการชำระเงินกู้คืน
(๕)
ผลประโยชน์ตอบแทนอื่นใด
 
มาตรา ๒๗  ให้คณะกรรมการบริหารกองทุนจัดทำงบดุลและบัญชีทำการส่งผู้สอบบัญชีตรวจสอบภายในเก้าสิบวันนับแต่วันสิ้นปีบัญชีทุกปี
ให้สำนักงานการตรวจเงินแผ่นดินหรือผู้สอบบัญชีรับอนุญาตที่สำนักงานการตรวจเงินแผ่นดินให้ความเห็นชอบเป็นผู้สอบบัญชีของกองทุนทุกรอบปี
แล้วทำรายงานผลการสอบบัญชีของกองทุนเสนอต่อคณะกรรมการ
 
มาตรา ๒๘  ให้สำนักงานวางและรักษาไว้ซึ่งระบบบัญชีอันถูกต้อง
แยกตามประเภทส่วนงานที่สำคัญ มีสมุดบัญชีลงรายการแยกตามประเภทของสินทรัพย์ หนี้
ทุน รายได้ และค่าใช้จ่ายตามความเป็นจริง
พร้อมด้วยข้อความอันเป็นที่มาของรายการนั้น ๆ
และให้มีการตรวจสอบบัญชีภายในเป็นประจำ
การบันทึกรายการในสมุดบัญชีตามวรรคหนึ่ง ให้เป็นไปตามมาตรฐานการบัญชีที่รับรองทั่วไป
 
 
ผู้รับสนองพระบรมราชโองการ
พลเอก สุรยุทธ์  จุลานนท์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่ศิลปะร่วมสมัยมีส่วนในการสร้างสรรค์ และคงไว้ซึ่งวัฒนธรรมของชาติให้มีการพัฒนาอย่างต่อเนื่อง
เพราะผลงานทางศิลปะนอกจากจะทำให้เยาวชนของชาติเกิดการเรียนรู้การเข้าถึงคุณค่าและสุนทรียภาพของศิลปะแล้ว
ยังเป็นการพัฒนาและเสริมสร้างคุณภาพชีวิตของประชาชนให้มีคุณธรรม
สร้างความสมานฉันท์ และมีความสุขทางจิตใจโดยทางตรงหรือทางอ้อม ประกอบกับศิลปะร่วมสมัยเป็นทุนและพลังในการช่วยขับเคลื่อนเศรษฐกิจของชาติให้ดีขึ้น
 ดังนั้น
สมควรส่งเสริมศิลปะร่วมสมัยโดยสนับสนุนการสร้างองค์ความรู้ ปลูกจิตสำนึก
ส่งเสริมการมีส่วนร่วมของทุกภาคส่วน และจัดตั้งกองทุนขึ้นโดยความร่วมมือของภาครัฐและภาคเอกชนเพื่อสนับสนุนผู้สร้างสรรค์งานศิลปะร่วมสมัย  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
ณัฐพร/แก้ไข
วศิน/ตรวจ
๖ ตุลาคม ๒๕๕๓
 
ฐานิศร์/ปรับปรุง
พลัฐวัษ/ตรวจ
๑๕ พฤษภาคม ๒๕๕๖





[๑] ราชกิจจานุเบกษา
เล่ม ๑๒๕/ตอนที่ ๔๔ ก/หน้า ๑๘/๖ มีนาคม ๒๕๕๑




