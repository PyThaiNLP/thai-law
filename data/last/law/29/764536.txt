








พระราชบัญญัติ






พระราชบัญญัติ
สถาบันการพยาบาลศรีสวรินทิรา
สภากาชาดไทย
พ.ศ. ๒๕๕๙
                   
 
สมเด็จพระเจ้าอยู่หัวมหาวชิราลงกรณ
บดินทรเทพยวรางกูร
ให้ไว้ ณ วันที่ ๒๕ ธันวาคม
พ.ศ. ๒๕๕๙
เป็นปีที่ ๑
ในรัชกาลปัจจุบัน
 
สมเด็จพระเจ้าอยู่หัวมหาวชิราลงกรณ บดินทรเทพยวรางกูร
มีพระราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยสถาบันการพยาบาลศรีสวรินทิรา
สภากาชาดไทย
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติสถาบันการพยาบาลศรีสวรินทิรา สภากาชาดไทย พ.ศ. ๒๕๕๙
 
มาตรา ๒[๑]  พระราชบัญญัตินี้ให้ใช้บังคับเมื่อพ้นกำหนดหนึ่งร้อยแปดสิบวันนับแต่วันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
สถาบัน หมายความว่า สถาบันการพยาบาลศรีสวรินทิรา
สภากาชาดไทย
สภาสถาบัน
หมายความว่า สภาสถาบันการพยาบาลศรีสวรินทิรา สภากาชาดไทย
สภาวิชาการ หมายความว่า
สภาวิชาการสถาบันการพยาบาลศรีสวรินทิรา สภากาชาดไทย
บุคลากรสถาบัน หมายความว่า
ผู้ปฏิบัติงานประจำในสถาบัน และลูกจ้างของสถาบัน
รัฐมนตรี หมายความว่า รัฐมนตรีผู้รักษาการตามพระราชบัญญัตินี้
 
มาตรา ๔  ให้จัดตั้งสถาบันการพยาบาลศรีสวรินทิรา
สภากาชาดไทย ขึ้นเป็นสถาบันอุดมศึกษาด้านการพยาบาล มีฐานะเป็นนิติบุคคล
และเป็นหน่วยงานในกำกับของรัฐซึ่งไม่เป็นส่วนราชการตามกฎหมายว่าด้วยระเบียบบริหารราชการแผ่นดิน
กฎหมายว่าด้วยระเบียบบริหารราชการกระทรวงศึกษาธิการ และกฎหมายว่าด้วยการปรับปรุงกระทรวง
ทบวง กรม และไม่เป็นรัฐวิสาหกิจตามกฎหมายว่าด้วยวิธีการงบประมาณและกฎหมายอื่น
และอยู่ภายใต้การดูแลอุปถัมภ์ของสภากาชาดไทย
 
มาตรา ๕  ให้รัฐมนตรีว่าการกระทรวงศึกษาธิการรักษาการตามพระราชบัญญัตินี้
 
หมวด ๑
บททั่วไป
                   
 
มาตรา ๖  ให้สถาบันเป็นสถาบันอุดมศึกษาด้านการพยาบาล
มีวัตถุประสงค์เพื่อจัดการศึกษา วิจัย ส่งเสริม
และพัฒนาวิชาการและวิชาชีพชั้นสูงด้านการพยาบาล
ตลอดจนศาสตร์ที่เกี่ยวข้องให้บริการทางวิชาการแก่สังคม และทะนุบำรุงศิลปวัฒนธรรม
ตามพันธกิจของสถาบันอุดมศึกษา ดำรงไว้ซึ่งเอกลักษณ์ของสภากาชาดไทย
เพื่อประโยชน์ต่อชุมชนและสังคม ซึ่งนำไปสู่การพัฒนาประเทศ
 
มาตรา ๗  เพื่อให้บรรลุวัตถุประสงค์ตามมาตรา ๖
สถาบันมีภาระหน้าที่ ดังต่อไปนี้
(๑)
ผลิตบัณฑิตให้สอดคล้องกับแผนยุทธศาสตร์ของสภากาชาดไทย แผนการศึกษาแห่งชาติ และแผนพัฒนาเศรษฐกิจและสังคมแห่งชาติ
โดยมุ่งเน้นให้บัณฑิตมีความรู้ มีสมรรถนะเชิงวิชาการและวิชาชีพการพยาบาล มีคุณธรรม
จริยธรรม มีความสำนึกต่อสังคม
และมีทักษะการเรียนรู้ด้วยตนเองเพื่อพัฒนาตนให้ทันต่อการเปลี่ยนแปลงของสังคมโลก
(๒)
วิจัย ส่งเสริม และสนับสนุนให้ทำการวิจัย
เพื่อสร้างและพัฒนาองค์ความรู้ด้านวิชาการและวิชาชีพการพยาบาลอย่างต่อเนื่อง
และนำองค์ความรู้ไปใช้เพื่อประโยชน์ในการพัฒนางานตามพันธกิจของสภากาชาดไทย สถาบัน
สังคม และประเทศ
(๓)
บริการทางวิชาการและวิชาชีพการพยาบาลที่สอดคล้องกับพันธกิจของสภากาชาดไทย เพื่อให้เป็นที่ยอมรับในระดับชาติและนานาชาติ
(๔)
ร่วมมือกับหน่วยงานในสภากาชาดไทย หน่วยงานหรือสถาบันอื่นทั้งในประเทศและต่างประเทศ
หรือองค์การระหว่างประเทศ ในการดำเนินการตาม (๑) ถึง (๓)
(๕)
ส่งเสริมและทะนุบำรุงศิลปวัฒนธรรม รวมทั้งบำรุงรักษาและใช้ประโยชน์จากสิ่งแวดล้อมและทรัพยากรธรรมชาติอย่างสมดุลยั่งยืน
(๖)
ปฏิบัติการอื่นใดตามที่กฎหมายกำหนดให้เป็นอำนาจหน้าที่ของสถาบัน
 
มาตรา ๘  ในการดำเนินการเพื่อให้บรรลุวัตถุประสงค์ตามมาตรา
๖ และภาระหน้าที่ตามมาตรา ๗ ให้สถาบันคำนึงถึง
(๑)
ความมีคุณธรรม จริยธรรม และมนุษยธรรมตามหลักการของกาชาดสากล
(๒)
ความเสมอภาคในโอกาสทางการศึกษา
(๓)
ความเป็นเลิศทางวิชาการ เสรีภาพทางวิชาการ มาตรฐาน
และคุณภาพทางวิชาการอันเป็นที่ยอมรับในระดับนานาชาติ
(๔)
ความโปร่งใสและความรับผิดชอบต่อรัฐและสังคม
(๕)
ประสิทธิภาพและประสิทธิผลในการบริหารจัดการ
(๖)
การบริหารแบบมีส่วนร่วมของบุคลากรสถาบัน
 
มาตรา ๙  สถาบันอาจแบ่งส่วนงาน
ดังต่อไปนี้
(๑)
สำนักงานสถาบัน
(๒)
สำนักวิชา
(๓)
ส่วนงานอื่น
 
มาตรา ๑๐  การจัดตั้ง การรวม
หรือการยุบเลิกส่วนงานตามมาตรา ๙
ให้ทำเป็นประกาศของสถาบันและประกาศในราชกิจจานุเบกษา และในกรณีการจัดตั้งและการรวมส่วนงาน
ให้กำหนดฐานะและภาระหน้าที่ของส่วนงานนั้นด้วย
การแบ่งหน่วยงานภายในของส่วนงานตามมาตรา
๙ ให้ทำเป็นประกาศของสถาบัน
การดำเนินการตามวรรคหนึ่งและวรรคสอง
ต้องคำนึงถึงคุณภาพทางวิชาการ ความคุ้มค่าของการใช้งบประมาณ การลดความซ้ำซ้อน
และการเพิ่มประสิทธิภาพในการบริหารเป็นสำคัญ
 
มาตรา ๑๑  ภายใต้วัตถุประสงค์ตามมาตรา ๖
สถาบันอาจรับสถานศึกษาชั้นสูงหรือสถาบันอื่นเข้าสมทบหรือยกเลิกการรับเข้าสมทบในสถาบันได้
และมีอำนาจให้ปริญญา หรือประกาศนียบัตรชั้นหนึ่งชั้นใดแก่ผู้สำเร็จการศึกษาจากสถานศึกษาชั้นสูงหรือสถาบันอื่นที่เข้าสมทบนั้นได้
การรับเข้าสมทบหรือการยกเลิกการรับเข้าสมทบตามวรรคหนึ่ง
ให้ทำเป็นประกาศของสถาบันและประกาศในราชกิจจานุเบกษา
การควบคุมสถานศึกษาชั้นสูงหรือสถาบันอื่นที่เข้าสมทบในสถาบัน
ให้เป็นไปตามข้อบังคับของสถาบัน
 
มาตรา ๑๒  ภายใต้วัตถุประสงค์ตามมาตรา ๖ สถาบันอาจจัดการศึกษาหรือดำเนินการวิจัยร่วมกับสถานศึกษาชั้นสูงหรือสถาบันวิจัยอื่นในประเทศหรือต่างประเทศ
หรือขององค์การระหว่างประเทศได้ โดยในการจัดการศึกษาสถาบันมีอำนาจให้ปริญญาหรือประกาศนียบัตรชั้นหนึ่งชั้นใดร่วมกับสถานศึกษาชั้นสูงหรือสถาบันวิจัยอื่นแก่ผู้สำเร็จการศึกษาได้
การจัดการศึกษาหรือการยกเลิกการจัดการศึกษาตามวรรคหนึ่ง
ให้ทำเป็นประกาศของสถาบันและประกาศในราชกิจจานุเบกษา
การดำเนินการตามวรรคหนึ่ง
ให้เป็นไปตามข้อบังคับของสถาบัน
 
มาตรา ๑๓  กิจการของสถาบันไม่อยู่ภายใต้บังคับแห่งกฎหมายว่าด้วยการคุ้มครองแรงงาน
กฎหมายว่าด้วยแรงงานสัมพันธ์ กฎหมายว่าด้วยการประกันสังคม
และกฎหมายว่าด้วยเงินทดแทน แต่บุคลากรสถาบันต้องได้รับการคุ้มครองและประโยชน์ตอบแทนไม่น้อยกว่าที่กำหนดไว้ในกฎหมายว่าด้วยการคุ้มครองแรงงาน
 
มาตรา ๑๔  สถาบันมีอำนาจหน้าที่กระทำการต่าง ๆ
เพื่อให้เป็นไปตามวัตถุประสงค์ตามมาตรา ๖ อำนาจหน้าที่เช่นว่านี้ให้รวมถึง
(๑)
ซื้อ ขาย จ้าง รับจ้าง สร้าง จัดหา โอน รับโอน เช่า ให้เช่า เช่าซื้อ ให้เช่าซื้อ
จำหน่าย และแลกเปลี่ยน หรือทำนิติกรรมใด ๆ เพื่อประโยชน์แก่กิจการของสถาบัน
การจำหน่ายหรือแลกเปลี่ยนอสังหาริมทรัพย์ของสถาบัน
ให้กระทำได้เฉพาะอสังหาริมทรัพย์ที่ได้มาตามมาตรา ๑๗
ซึ่งมีวัตถุประสงค์ให้จำหน่ายหรือแลกเปลี่ยนได้
(๒) ถือกรรมสิทธิ์ มีสิทธิครอบครอง
มีสิทธิในทรัพย์สินทางปัญญา มีทรัพยสิทธิต่าง ๆ ในทรัพย์สินของสถาบัน
ตลอดจนรับเงินหรือทรัพย์สินที่มีผู้อุดหนุนหรืออุทิศให้
(๓)
รับค่าธรรมเนียม ค่าบำรุง ค่าตอบแทน เบี้ยปรับ
และค่าบริการในการให้บริการภายในอำนาจหน้าที่ของสถาบัน
รวมทั้งทำความตกลงและกำหนดเงื่อนไขเกี่ยวกับการนั้น
(๔)
ร่วมมือกับหน่วยงานของรัฐหรือเอกชน
หรือกับองค์การหรือหน่วยงานต่างประเทศหรือระหว่างประเทศ
(๕)
กำหนดค่าตอบแทนหรือค่าตอบแทนพิเศษ รวมทั้งสวัสดิการ
สิทธิประโยชน์และประโยชน์อย่างอื่นให้แก่บุคลากรสถาบัน
(๖)
จัดให้มีกองทุนเพื่อกิจการต่าง ๆ ตามวัตถุประสงค์ของสถาบัน
โดยการบริหารกองทุนให้เป็นไปตามข้อบังคับของสถาบัน
(๗)
จัดให้มีทุนการศึกษาและทุนอุดหนุนการวิจัย
(๘)
จัดให้มีการพัฒนาทางวิชาการและการพัฒนาบุคลากรสถาบันอย่างต่อเนื่อง
(๙)
ปกครอง ดูแล บำรุงรักษา จัดการ ใช้
และจัดหาประโยชน์จากทรัพย์สินของสถาบันและที่ราชพัสดุตามกฎหมายว่าด้วยที่ราชพัสดุ
(๑๐)
จัดตั้งหรือร่วมกับบุคคลอื่นในการจัดตั้งองค์กรที่เป็นนิติบุคคล รวมตลอดถึงลงทุนหรือร่วมลงทุนกับบุคคลหรือนิติบุคคลใด
เพื่อดำเนินกิจการที่เกี่ยวกับหรือต่อเนื่องกับกิจการของสถาบัน
 
มาตรา ๑๕  รายได้ของสถาบัน มีดังต่อไปนี้
(๑)
เงินอุดหนุนทั่วไปที่รัฐบาลจัดสรรให้เป็นรายปี
(๒)
เงินหรือทรัพย์สินที่มีผู้อุทิศให้แก่สถาบัน
(๓)
เงินอุดหนุนที่สภากาชาดไทยจัดสรรให้
(๔)
เงินกองทุนที่รัฐบาลหรือสถาบันจัดตั้งขึ้น
และรายได้หรือผลประโยชน์จากกองทุนดังกล่าว
(๕)
ค่าธรรมเนียม ค่าบำรุง ค่าตอบแทน เบี้ยปรับ และค่าบริการต่าง ๆ ของสถาบัน
(๖)
รายได้หรือผลประโยชน์ที่ได้มาจากการลงทุนหรือการร่วมลงทุนและจากทรัพย์สินของสถาบัน
(๗)
รายได้หรือผลประโยชน์ที่ได้มาจากการใช้ที่ราชพัสดุ
หรือจัดหาประโยชน์ในที่ราชพัสดุที่สถาบันปกครอง ดูแล ใช้ หรือจัดหาประโยชน์
(๘)
รายได้หรือผลประโยชน์อย่างอื่น
เงินอุดหนุนทั่วไปตาม
(๑) นั้น รัฐบาลพึงจัดสรรให้แก่สถาบันโดยตรงเป็นจำนวนที่เพียงพอ สำหรับค่าใช้จ่ายที่จำเป็นในการดำเนินการตามวัตถุประสงค์ของสถาบันและการพัฒนาสถาบันเพื่อประกันคุณภาพการศึกษา
รายได้ของสถาบันไม่เป็นรายได้ที่ต้องนำส่งคลังเป็นรายได้แผ่นดินตามกฎหมายว่าด้วยเงินคงคลัง
กฎหมายว่าด้วยวิธีการงบประมาณ หรือกฎหมายอื่น
ในกรณีที่รายได้ตามวรรคหนึ่งมีจำนวนไม่เพียงพอสำหรับค่าใช้จ่ายในการดำเนินการของสถาบันและค่าภาระต่าง
ๆ ที่เหมาะสม และสถาบันไม่สามารถหาเงินจากแหล่งอื่นได้
รัฐบาลพึงจัดสรรเงินอุดหนุนทั่วไปเพิ่มเติมให้แก่สถาบันตามความจำเป็นของสถาบัน
ในกรณีที่รัฐบาลได้ปรับเงินเดือน
เงินประจำตำแหน่ง ค่าตอบแทน หรือสิทธิประโยชน์อื่นใดให้แก่ข้าราชการ
ให้รัฐบาลจัดสรรงบประมาณในลักษณะเงินอุดหนุนทั่วไปเพิ่มเติมให้แก่สถาบันในสัดส่วนเดียวกัน
เพื่อเป็นค่าใช้จ่ายดังกล่าวให้แก่บุคลากรสถาบันด้วย
 
มาตรา ๑๖  สถาบันต้องส่งเสริมและสนับสนุนผู้ซึ่งสถาบันรับเข้าศึกษาในสถาบันและนักศึกษาซึ่งขาดแคลนทุนทรัพย์อย่างแท้จริงให้มีโอกาสเรียนจนสำเร็จปริญญาตรี
หลักเกณฑ์และวิธีการพิจารณาว่าผู้ใดขาดแคลนทุนทรัพย์อย่างแท้จริง
ให้เป็นไปตามข้อบังคับของสถาบัน
 
มาตรา ๑๗  บรรดาอสังหาริมทรัพย์ที่สถาบันได้มาโดยมีผู้อุทิศให้หรือซื้อด้วยเงินรายได้ของสถาบัน
หรือแลกเปลี่ยนกับทรัพย์สินของสถาบัน หรือได้มาโดยทางอื่น ไม่ถือเป็นที่ราชพัสดุ
และให้เป็นกรรมสิทธิ์ของสถาบัน
 
มาตรา ๑๘  ทรัพย์สินของสถาบันที่ใช้เพื่อประโยชน์เกี่ยวกับการศึกษา
การวิจัย การให้บริการทางวิชาการ และการทะนุบำรุงศิลปวัฒนธรรม ไม่อยู่ในความรับผิดแห่งการบังคับคดีทั้งปวง
รวมทั้งการบังคับทางปกครอง
และบุคคลใดจะยกอายุความหรือระยะเวลาในการครอบครองขึ้นเป็นข้อต่อสู้กับสถาบันในเรื่องทรัพย์สินของสถาบันมิได้
 
มาตรา ๑๙  บรรดารายได้และทรัพย์สินของสถาบันจะต้องจัดการเพื่อให้บรรลุวัตถุประสงค์ตามมาตรา
๖
เงินและทรัพย์สินที่มีผู้อุทิศให้แก่สถาบันจะต้องจัดการตามเงื่อนไขที่ผู้อุทิศกำหนดไว้และต้องเป็นไปตามวัตถุประสงค์ตามมาตรา
๖ แต่ถ้ามีความจำเป็นต้องเปลี่ยนแปลงเงื่อนไขดังกล่าว
สถาบันต้องได้รับความยินยอมเป็นหนังสือจากผู้อุทิศหรือทายาท
หากไม่มีทายาทหรือทายาทไม่ปรากฏ จะต้องได้รับอนุมัติจากสภาสถาบัน
 
หมวด ๒
การดำเนินการ
                   
 
มาตรา ๒๐  ให้มีสภาสถาบัน ประกอบด้วย
(๑)
อุปนายกผู้อำนวยการสภากาชาดไทย เป็นนายกสภาสถาบัน
(๒)
เลขาธิการสภากาชาดไทย เป็นอุปนายกสภาสถาบัน
(๓) กรรมการสภาสถาบันผู้ทรงคุณวุฒิจำนวนห้าคน
ซึ่งจะได้ทรงพระกรุณาโปรดเกล้าฯ แต่งตั้งจากบุคคลภายนอกสถาบัน
(๔)
กรรมการสภาสถาบันประเภทผู้แทนสภากาชาดไทยจำนวนสองคน
ซึ่งได้รับมอบหมายจากสภากาชาดไทย
(๕)
กรรมการสภาสถาบันประเภทผู้แทนคณาจารย์ประจำจำนวนสองคน
ซึ่งเลือกกันเองจากคณาจารย์ประจำของสถาบัน
(๖)
อธิการบดี เป็นกรรมการและเลขานุการสภาสถาบัน
คุณสมบัติ
หลักเกณฑ์ วิธีการได้มา และวิธีการถอดถอนกรรมการสภาสถาบันตาม (๓) และ (๕)
ให้เป็นไปตามข้อบังคับของสถาบัน  ทั้งนี้ ต้องสรรหากรรมการสภาสถาบันตาม (๓)
จากรายชื่อที่คณะกรรมการการอุดมศึกษาเสนอจำนวนหนึ่งคน
ในกรณีที่นายกสภาสถาบันไม่อาจปฏิบัติหน้าที่ได้
ให้อุปนายกสภาสถาบันทำหน้าที่แทนนายกสภาสถาบัน
และในกรณีที่อุปนายกสภาสถาบันไม่อาจปฏิบัติหน้าที่ได้
ให้สภาสถาบันเลือกกรรมการสภาสถาบันผู้ทรงคุณวุฒิคนหนึ่งทำหน้าที่แทนนายกสภาสถาบัน
สภาสถาบันจะแต่งตั้งรองอธิการบดีหรือผู้ช่วยอธิการบดีเป็นผู้ช่วยเลขานุการด้วยก็ได้
 
มาตรา ๒๑  กรรมการสภาสถาบันตามมาตรา ๒๐ (๓) (๔) และ
(๕) มีวาระการดำรงตำแหน่งคราวละสามปี และจะทรงพระกรุณาโปรดเกล้าฯ แต่งตั้ง
หรืออาจได้รับเลือกใหม่อีกได้
นอกจากการพ้นจากตำแหน่งตามวาระตามวรรคหนึ่ง
กรรมการสภาสถาบันตามมาตรา ๒๐ (๓) (๔) และ (๕) พ้นจากตำแหน่งเมื่อ
(๑)
ตาย
(๒)
ลาออก
(๓)
ขาดคุณสมบัติหรือมีลักษณะต้องห้ามของการเป็นกรรมการสภาสถาบันในประเภทนั้น
(๔)
เป็นคนไร้ความสามารถหรือคนเสมือนไร้ความสามารถ
(๕)
เป็นบุคคลล้มละลาย
(๖)
สภาสถาบันมีมติให้ถอดถอนด้วยคะแนนเสียงเกินกว่าสองในสามของจำนวนกรรมการที่มาประชุม
(๗)
ถูกจำคุกโดยคำพิพากษาถึงที่สุดให้จำคุก
ในกรณีที่ตำแหน่งกรรมการสภาสถาบันตามมาตรา
๒๐ (๓) (๔) หรือ (๕) ว่างลง
ไม่ว่าด้วยเหตุใดและยังมิได้ดำเนินการให้ได้มาซึ่งกรรมการสภาสถาบันตามมาตรา ๒๐ (๓)
(๔) หรือ (๕) แทนตำแหน่งที่ว่าง ให้สภาสถาบันประกอบด้วยกรรมการสภาสถาบันเท่าที่มีอยู่
ในกรณีที่กรรมการสภาสถาบันตามมาตรา
๒๐ (๓) (๔) หรือ (๕) พ้นจากตำแหน่งก่อนครบวาระ และได้ทรงพระกรุณาโปรดเกล้าฯ
แต่งตั้งหรือได้มีการดำเนินการให้ผู้ใดดำรงตำแหน่งแทนแล้ว แล้วแต่กรณี ให้ผู้ซึ่งดำรงตำแหน่งแทนอยู่ในตำแหน่งเพียงเท่ากับวาระที่เหลืออยู่ของผู้ซึ่งตนแทน
แต่ถ้าวาระการดำรงตำแหน่งเหลืออยู่น้อยกว่าเก้าสิบวัน
จะไม่ดำเนินการให้มีผู้ดำรงตำแหน่งแทนก็ได้
ในกรณีที่กรรมการสภาสถาบันตามมาตรา
๒๐ (๓) (๔) หรือ (๕) พ้นจากตำแหน่งตามวาระ แต่ยังมิได้ทรงพระกรุณาโปรดเกล้าฯ
แต่งตั้งกรรมการสภาสถาบันตามมาตรา ๒๐ (๓)
หรือยังมิได้ดำเนินการให้ได้มาซึ่งกรรมการสภาสถาบันอื่นขึ้นใหม่ แล้วแต่กรณี
ให้กรรมการสภาสถาบันตามมาตรา ๒๐ (๓) (๔) หรือ (๕)
ซึ่งพ้นจากตำแหน่งปฏิบัติหน้าที่ต่อไปจนกว่าจะได้ทรงพระกรุณาโปรดเกล้าฯ
แต่งตั้งกรรมการสภาสถาบันตามมาตรา ๒๐ (๓) หรือได้มีการดำเนินการให้ได้มาซึ่งกรรมการสภาสถาบันอื่นขึ้นใหม่แล้ว
 
มาตรา ๒๒  สภาสถาบันมีอำนาจหน้าที่ควบคุมดูแลกิจการทั่วไปของสถาบัน
อำนาจหน้าที่เช่นว่านี้ให้รวมถึง
(๑)
กำหนดทิศทาง เป้าหมายของสถาบัน และวางนโยบาย
รวมทั้งอนุมัติแผนพัฒนาของสถาบันที่เกี่ยวกับการดำเนินการตามวัตถุประสงค์ตามมาตรา
๖
(๒)
ออกข้อบังคับเกี่ยวกับการบริหาร การเงิน การพัสดุ และทรัพย์สินของสถาบัน
ตลอดจนสิทธิและสวัสดิการของบุคลากรสถาบัน
(๓)
ออกข้อบังคับว่าด้วยการบริหารงานบุคคลของสถาบัน
(๔)
ออกข้อบังคับ ระเบียบ และประกาศของสถาบัน เพื่อประโยชน์ในการปฏิบัติงานของสถาบัน และอาจมอบหมายให้ส่วนงานใดในสถาบันเป็นผู้ออกข้อบังคับ
ระเบียบ และประกาศสำหรับส่วนงานนั้นเป็นเรื่อง ๆ ไปก็ได้
(๕)
อนุมัติการจัดตั้ง การรวม และการยุบเลิกส่วนงานตามมาตรา ๙
(๖)
อนุมัติการแบ่งหน่วยงานภายในของส่วนงานตามมาตรา ๙
(๗)
อนุมัติการรับสถานศึกษาชั้นสูงหรือสถาบันอื่นเข้าสมทบในสถาบันและยกเลิกการรับเข้าสมทบ
(๘)
อนุมัติการจัดการศึกษาร่วม
และยกเลิกการจัดการศึกษาร่วมกับสถานศึกษาชั้นสูงหรือสถาบันวิจัยอื่น
(๙)
อนุมัติหลักสูตรการศึกษาและการเปิดสอน รวมทั้งการปรับปรุง การยุบรวม
หรือการยกเลิกหลักสูตรการศึกษา
(๑๐)
อนุมัติการให้ปริญญาและประกาศนียบัตรทั้งของสถาบันและที่สถาบันจัดการศึกษาร่วมกับสถานศึกษาชั้นสูงหรือสถาบันวิจัยอื่น
รวมทั้งอนุมัติการให้ปริญญากิตติมศักดิ์
(๑๑)
พิจารณาดำเนินการเพื่อทรงพระกรุณาโปรดเกล้าฯ แต่งตั้ง
และพิจารณาถอดถอนกรรมการสภาสถาบันผู้ทรงคุณวุฒิ อธิการบดี ศาสตราจารย์
และศาสตราจารย์พิเศษ
(๑๒)
แต่งตั้งและถอดถอนศาสตราจารย์เกียรติคุณ รองศาสตราจารย์ รองศาสตราจารย์พิเศษ
ผู้ช่วยศาสตราจารย์ ผู้ช่วยศาสตราจารย์พิเศษ
และผู้ดำรงตำแหน่งทางวิชาการที่เรียกชื่ออย่างอื่นตามมาตรา ๕๑ วรรคสาม
(๑๓)
แต่งตั้งและถอดถอนรองอธิการบดีและหัวหน้าส่วนงานตามมาตรา ๙
(๑๔) กำหนดนโยบาย หลักเกณฑ์
และวิธีการเกี่ยวกับการจัดหารายได้ จัดหาแหล่งทุน และทรัพยากรอื่น
(๑๕)
อนุมัติการจัดตั้งหรือร่วมกับบุคคลอื่นในการจัดตั้งองค์กรที่เป็นนิติบุคคลหรือยกเลิกนิติบุคคลที่จัดตั้งขึ้นตามมาตรา
๑๔ (๑๐)
(๑๖)
อนุมัติการตั้งงบประมาณรายรับและงบประมาณรายจ่ายของสถาบัน
(๑๗)
ติดตามและประเมินผลการดำเนินงานของอธิการบดีและหัวหน้าส่วนงานตามมาตรา ๙
(๑๘)
รับรองรายงานประจำปีของสถาบันและเสนอรายงานนั้นต่อสภากาชาดไทยและรัฐมนตรีเพื่อทราบ
(๑๙)
แต่งตั้งคณะกรรมการ คณะอนุกรรมการ หรือบุคคลใดบุคคลหนึ่ง เพื่อกระทำการใด ๆ
อันอยู่ในอำนาจหน้าที่ของสภาสถาบัน รวมทั้งมอบอำนาจให้คณะกรรมการ คณะอนุกรรมการ หรือบุคคลดังกล่าวทำการแทน
แล้วรายงานให้สภาสถาบันทราบ
(๒๐)
ปฏิบัติหน้าที่อื่นเกี่ยวกับกิจการของสถาบันที่มิได้ระบุให้เป็นหน้าที่ของผู้ใดโดยเฉพาะ
 
มาตรา ๒๓  การประชุมและวิธีดำเนินงานของสภาสถาบัน
ให้เป็นไปตามข้อบังคับของสถาบัน
 
มาตรา ๒๔  ให้มีสภาวิชาการ ประกอบด้วย
อธิการบดีเป็นประธานสภาวิชาการ และกรรมการสภาวิชาการซึ่งเป็นผู้ทรงคุณวุฒิจากภายในและภายนอกสถาบัน
จำนวน
คุณสมบัติ หลักเกณฑ์ วิธีการได้มา วาระการดำรงตำแหน่ง
และการพ้นจากตำแหน่งของกรรมการสภาวิชาการ
ตลอดจนการประชุมและวิธีดำเนินงานของสภาวิชาการ ให้เป็นไปตามข้อบังคับของสถาบัน
 
มาตรา ๒๕  สภาวิชาการมีอำนาจหน้าที่ ดังต่อไปนี้
(๑)
เสนอแนะเป้าหมาย นโยบาย มาตรฐาน แนวทางในการพัฒนา และแผนพัฒนาวิชาการของสถาบันต่อสภาสถาบัน
(๒)
จัดทำจรรยาบรรณของคณาจารย์ ผู้ทำงานวิจัย และบุคลากรสถาบัน เพื่อเสนอสภาสถาบัน
และดูแลให้มีการปฏิบัติตามจรรยาบรรณดังกล่าว
(๓)
ประมวลและประเมินความก้าวหน้าทางวิชาการและจัดทำข้อเสนอแนะเกี่ยวกับการพัฒนาทางวิชาการเสนอต่อสภาสถาบันเป็นประจำทุกปี
(๔)
เสนอแนะต่อสภาสถาบันในการอนุมัติหลักสูตรการศึกษาและการเปิดสอน รวมทั้งการปรับปรุง
การยุบรวม หรือการยกเลิกหลักสูตรการศึกษา
(๕)
เสนอการให้ปริญญา ประกาศนียบัตรบัณฑิตชั้นสูง ประกาศนียบัตรบัณฑิต
และประกาศนียบัตรต่อสภาสถาบัน
(๖)
พิจารณาให้ความเห็นเกี่ยวกับการรับเข้าสมทบหรือการยกเลิกการรับเข้าสมทบของสถานศึกษาชั้นสูงหรือสถาบันอื่นตามมาตรา
๑๑
และการจัดการศึกษาหรือดำเนินการวิจัยร่วมกับสถานศึกษาชั้นสูงหรือสถาบันวิจัยอื่นตามมาตรา
๑๒ ต่อสภาสถาบัน
(๗) แต่งตั้งคณะกรรมการ คณะอนุกรรมการ หรือบุคคลใดบุคคลหนึ่ง
เพื่อกระทำการใด ๆ
อันอยู่ในอำนาจหน้าที่ของสภาวิชาการ
(๘)
ให้ความเห็นเกี่ยวกับการจัดตั้ง การรวม และการยุบเลิกส่วนงานตามมาตรา ๙
ที่มีหน้าที่สอน วิจัย หรือให้บริการทางวิชาการ
รวมทั้งเสนอการแบ่งหน่วยงานภายในของส่วนงานดังกล่าวต่อสภาสถาบัน
(๙) ให้คำปรึกษาแก่สภาสถาบันหรืออธิการบดี
และปฏิบัติหน้าที่อื่นตามที่สภาสถาบันหรืออธิการบดีมอบหมาย
 
มาตรา ๒๖  ให้มีคณะกรรมการบริหารสถาบัน ประกอบด้วย
(๑)
อธิการบดี เป็นประธานกรรมการ
(๒) กรรมการโดยตำแหน่ง ได้แก่ รองอธิการบดี
และหัวหน้าส่วนงานตามมาตรา ๙ (๒) และ (๓)
ให้อธิการบดีแต่งตั้งรองอธิการบดีคนหนึ่งเป็นเลขานุการคณะกรรมการบริหารสถาบัน
และจะแต่งตั้งผู้ช่วยเลขานุการคณะกรรมการดังกล่าวด้วยก็ได้
 
มาตรา ๒๗  คณะกรรมการบริหารสถาบันมีอำนาจหน้าที่
ดังต่อไปนี้
(๑)
พิจารณาและกลั่นกรองข้อบังคับ ระเบียบ และประกาศของสถาบัน เพื่อเสนอต่อสภาสถาบัน
(๒)
เสนอการจัดตั้ง การรวม และการยุบเลิกส่วนงาน
และการแบ่งหน่วยงานภายในของส่วนงานต่อสภาสถาบัน
(๓)
ดำเนินการเกี่ยวกับการบริหารสถาบันตามที่สภาสถาบันและอธิการบดีมอบหมาย หรือที่มิได้เป็นอำนาจหน้าที่ของคณะกรรมการใดโดยเฉพาะ
(๔)
แต่งตั้งคณะอนุกรรมการหรือบุคคลใดบุคคลหนึ่ง เพื่อกระทำการใด ๆ
อันอยู่ในอำนาจหน้าที่ของคณะกรรมการบริหารสถาบัน
(๕)
ให้คำปรึกษาและข้อแนะนำแก่อธิการบดีและปฏิบัติหน้าที่อื่นตามที่สภาสถาบันหรืออธิการบดีมอบหมาย
การประชุมและวิธีดำเนินงานของคณะกรรมการบริหารสถาบัน
ให้เป็นไปตามข้อบังคับของสถาบัน
 
มาตรา ๒๘  ให้มีอธิการบดีเป็นผู้บังคับบัญชาสูงสุด
และรับผิดชอบการบริหารงานของสถาบัน และอาจมีรองอธิการบดีหรือผู้ช่วยอธิการบดี
หรือจะมีทั้งรองอธิการบดีและผู้ช่วยอธิการบดีตามจำนวนที่สภาสถาบันกำหนด
เพื่อทำหน้าที่และรับผิดชอบตามที่อธิการบดีมอบหมายก็ได้
 
มาตรา ๒๙  อธิการบดีนั้น จะได้ทรงพระกรุณาโปรดเกล้าฯ
แต่งตั้งโดยคำแนะนำของสภาสถาบันจากผู้มีคุณสมบัติและไม่มีลักษณะต้องห้ามตามมาตรา
๓๑ วรรคหนึ่ง
หลักเกณฑ์และวิธีการสรรหาอธิการบดี
ให้เป็นไปตามข้อบังคับของสถาบัน
รองอธิการบดีนั้น
ให้สภาสถาบันแต่งตั้งโดยคำแนะนำของอธิการบดีจากผู้มีคุณสมบัติและไม่มีลักษณะต้องห้ามตามมาตรา
๓๑ วรรคสอง
ผู้ช่วยอธิการบดีนั้น
ให้อธิการบดีแต่งตั้งจากผู้มีคุณสมบัติและไม่มีลักษณะต้องห้ามตามมาตรา ๓๑ วรรคสาม
 
มาตรา ๓๐  อธิการบดีมีวาระการดำรงตำแหน่งคราวละสี่ปี
และจะทรงพระกรุณาโปรดเกล้าฯ แต่งตั้งใหม่อีกได้ แต่จะดำรงตำแหน่งติดต่อกันเกินสองวาระมิได้
เมื่ออธิการบดีพ้นจากตำแหน่ง
ให้รองอธิการบดีและผู้ช่วยอธิการบดีพ้นจากตำแหน่งด้วย
นอกจากการพ้นจากตำแหน่งตามวาระ
อธิการบดีพ้นจากตำแหน่งเมื่อ
(๑)
ตาย
(๒)
ลาออก
(๓)
ขาดคุณสมบัติหรือมีลักษณะต้องห้ามตามมาตรา ๓๑ วรรคหนึ่ง
(๔)
เป็นคนไร้ความสามารถหรือคนเสมือนไร้ความสามารถ
(๕)
เป็นบุคคลล้มละลาย
(๖)
สภาสถาบันมีมติให้ถอดถอนด้วยคะแนนเสียงเกินกว่าสองในสามของจำนวนกรรมการที่มาประชุม
(๗)
สภาสถาบันมีมติให้พ้นจากตำแหน่ง
เนื่องจากไม่ผ่านการประเมินผลตามหลักเกณฑ์ที่สภาสถาบันกำหนดตามมาตรา ๔๑
(๘)
ถูกจำคุกโดยคำพิพากษาถึงที่สุดให้จำคุก
 
มาตรา ๓๑  อธิการบดีต้องสำเร็จการศึกษาไม่ต่ำกว่าชั้นปริญญาโททางการพยาบาล
วิทยาศาสตร์สุขภาพ
หรือสาขาอื่นที่เกี่ยวข้องจากสถาบันหรือสถาบันอุดมศึกษาอื่นที่สภาสถาบันรับรอง ได้ทำการสอนหรือมีประสบการณ์ด้านการบริหารมาแล้วไม่น้อยกว่าห้าปี
หรือได้ทำการสอนและมีประสบการณ์ด้านการบริหารมาแล้วรวมกันไม่น้อยกว่าห้าปีในสถาบันหรือสถาบันอุดมศึกษาอื่นที่สภาสถาบันรับรอง
รวมทั้งต้องมีคุณสมบัติอื่นและไม่มีลักษณะต้องห้ามตามที่กำหนดในข้อบังคับของสถาบัน
รองอธิการบดีต้องมีคุณสมบัติเช่นเดียวกับอธิการบดี
รวมทั้งต้องมีคุณสมบัติอื่นและไม่มีลักษณะต้องห้ามตามที่กำหนดในข้อบังคับของสถาบัน
ผู้ช่วยอธิการบดีต้องสำเร็จการศึกษาไม่ต่ำกว่าชั้นปริญญาโทหรือเทียบเท่าจากสถาบัน
หรือสถาบันอุดมศึกษาอื่นที่สภาสถาบันรับรอง รวมทั้งต้องมีคุณสมบัติอื่น
และไม่มีลักษณะต้องห้ามตามที่กำหนดในข้อบังคับของสถาบัน
 
มาตรา ๓๒  อธิการบดีเป็นผู้แทนของสถาบันในกิจการทั้งปวง
และให้มีอำนาจหน้าที่ ดังต่อไปนี้
(๑)
บริหารกิจการของสถาบันให้เป็นไปตามกฎหมาย ข้อบังคับ ระเบียบ และประกาศของสถาบัน
รวมทั้งนโยบายและวัตถุประสงค์ของสถาบัน
(๒)
บริหารงานบุคคล การเงิน การพัสดุ และทรัพย์สินอื่นของสถาบันให้เป็นไปตามกฎหมาย
ข้อบังคับ ระเบียบ และประกาศของสถาบัน
(๓)
แต่งตั้งและถอดถอนผู้ช่วยอธิการบดีและรองหัวหน้าส่วนงานตามมาตรา ๙
(๔)
บรรจุ แต่งตั้ง ดำเนินการทางวินัย และให้บุคลากรสถาบันพ้นจากตำแหน่ง
ตามข้อบังคับของสถาบัน
(๕)
จัดทำแผนพัฒนาและแผนปฏิบัติการตามระยะเวลาที่สภาสถาบันกำหนด
รวมทั้งให้มีการติดตามและประเมินผลการดำเนินงานด้านต่าง ๆ ของสถาบัน
(๖)
จัดหารายได้และทรัพยากรอื่นจากแหล่งต่าง ๆ
เพื่อสนับสนุนการดำเนินภารกิจให้บรรลุวัตถุประสงค์ของสถาบัน
(๗)
จัดทำงบประมาณรายรับและงบประมาณรายจ่ายเพื่อเสนอต่อสภาสถาบัน
(๘)
เสนอรายงานผลการปฏิบัติงานของสถาบันด้านต่าง ๆ
และรายงานประจำปีของสถาบันต่อสภาสถาบัน
(๙)
ปฏิบัติหน้าที่อื่นตามกฎหมาย ข้อบังคับ ระเบียบ และประกาศของสถาบัน
หรือตามที่สภาสถาบันมอบหมาย
 
มาตรา ๓๓  ในกรณีที่อธิการบดีไม่อาจปฏิบัติหน้าที่ได้
ให้รองอธิการบดีเป็นผู้รักษาการแทน ถ้ามีรองอธิการบดีหลายคน
ให้รองอธิการบดีซึ่งอธิการบดีมอบหมายเป็นผู้รักษาการแทน ถ้าอธิการบดีมิได้มอบหมาย
ให้รองอธิการบดีซึ่งมีอาวุโสสูงสุดตามหลักเกณฑ์ที่สภาสถาบันกำหนดเป็นผู้รักษาการแทน
ในกรณีที่ไม่มีผู้ดำรงตำแหน่งอธิการบดี
หรือไม่มีผู้รักษาการแทนอธิการบดีตามวรรคหนึ่ง หรือมีแต่ไม่อาจปฏิบัติหน้าที่ได้
ให้สภาสถาบันแต่งตั้งผู้มีคุณสมบัติและไม่มีลักษณะต้องห้ามตามมาตรา ๓๑ วรรคหนึ่ง
เป็นผู้รักษาการแทน
 
มาตรา ๓๔  การบริหารงานภายในของส่วนงานตามมาตรา ๙ (๑)
ให้เป็นไปตามข้อบังคับของสถาบัน
ในส่วนงานตามมาตรา
๙ (๒) และ (๓)
ให้มีหัวหน้าส่วนงานคนหนึ่งเป็นผู้บังคับบัญชาและรับผิดชอบงานของส่วนงานนั้น
และจะให้มีรองหัวหน้าส่วนงานหรือผู้ช่วยหัวหน้าส่วนงานเพื่อทำหน้าที่และรับผิดชอบตามที่หัวหน้าส่วนงานมอบหมายก็ได้
ชื่อตำแหน่ง
คุณสมบัติ หลักเกณฑ์ วิธีการได้มา วาระการดำรงตำแหน่ง การพ้นจากตำแหน่ง และอำนาจหน้าที่ของหัวหน้าส่วนงาน
รองหัวหน้าส่วนงาน หรือผู้ช่วยหัวหน้าส่วนงานตามวรรคสอง ให้เป็นไปตามข้อบังคับของสถาบัน
เมื่อหัวหน้าส่วนงานตามมาตรา ๙ (๒) และ (๓) พ้นจากตำแหน่ง
ให้รองหัวหน้าส่วนงานและผู้ช่วยหัวหน้าส่วนงานนั้นพ้นจากตำแหน่งด้วย
 
มาตรา ๓๕  ผู้ดำรงตำแหน่งอธิการบดี รองอธิการบดี
และหัวหน้าส่วนงานตามมาตรา ๙
จะดำรงตำแหน่งดังกล่าวเกินหนึ่งตำแหน่งในขณะเดียวกันมิได้
ผู้ดำรงตำแหน่งตามวรรคหนึ่งอยู่หนึ่งตำแหน่งแล้ว
ให้รักษาการแทนตำแหน่งอื่นได้อีกเพียงหนึ่งตำแหน่ง
แต่ต้องไม่เกินหนึ่งร้อยแปดสิบวัน
 
มาตรา ๓๖  นอกจากที่บัญญัติไว้แล้วในพระราชบัญญัตินี้
การรักษาการแทน การมอบอำนาจให้ปฏิบัติการแทน
ตลอดจนการมอบอำนาจช่วงให้ปฏิบัติการแทนของผู้ดำรงตำแหน่งต่าง ๆ
ในสถาบันให้เป็นไปตามข้อบังคับของสถาบัน
ในกรณีที่มีกฎหมาย
กฎ ข้อบังคับ ระเบียบ ประกาศ คำสั่ง
หรือมติคณะรัฐมนตรีแต่งตั้งหรือกำหนดให้ผู้ดำรงตำแหน่งใดเป็นกรรมการ อนุกรรมการ
หรือมีอำนาจหน้าที่อย่างใด ให้ผู้รักษาการแทนหรือผู้ปฏิบัติการแทนทำหน้าที่กรรมการ
อนุกรรมการ หรือมีอำนาจหน้าที่เช่นเดียวกับผู้ดำรงตำแหน่งนั้นในระหว่างที่รักษาการแทนหรือปฏิบัติการแทนด้วย
แล้วแต่กรณี
 
หมวด ๓
การประกันคุณภาพและการประเมิน
                   
 
มาตรา ๓๗  ให้สถาบันจัดให้มีการประกันคุณภาพการศึกษาและการวิจัยเพื่อพัฒนาคุณภาพและมาตรฐานการศึกษาของสถาบัน
ระบบ
หลักเกณฑ์ และวิธีการประกันคุณภาพการศึกษาและการวิจัยตามวรรคหนึ่ง
ให้เป็นไปตามข้อบังคับของสถาบัน
 
มาตรา ๓๘  เมื่อครบสี่ปีนับแต่วันจัดตั้งส่วนงานตามมาตรา
๙ (๒) และ (๓) ที่มีหน้าที่เกี่ยวกับการจัดการเรียนการสอนหรือการวิจัย
ให้สถาบันจัดให้มีการประเมินส่วนงานดังกล่าว โดยผู้ประเมินซึ่งสภาสถาบันแต่งตั้งจากผู้ซึ่งมิใช่บุคลากรสถาบัน
แล้วรายงานสภาสถาบันและประกาศให้ทราบเป็นการทั่วไปและให้มีการประเมินดังกล่าวทุกสองปี
การดำเนินการตามมาตรานี้ต้องคำนึงถึงคุณภาพทางวิชาการ
ความคุ้มค่าของการใช้งบประมาณ การลดความซ้ำซ้อน
และการเพิ่มประสิทธิภาพในการบริหารเป็นสำคัญ
รายงานตามวรรคหนึ่งให้ระบุด้วยว่าส่วนงานดังกล่าวควรปรับปรุงการดำเนินการใดหรือควรมีส่วนงานนั้นหรือหน่วยงานภายในของส่วนงานนั้นต่อไปหรือไม่ด้วย
 
มาตรา ๓๙  ให้สถาบันจัดให้มีการประเมินหลักสูตรการศึกษา
การเรียนการสอนและการวัดผลตามหลักสูตรนั้น ตามหลักเกณฑ์ วิธีการ
และระยะเวลาที่สภาสถาบันกำหนด แล้วรายงานสภาสถาบันและประกาศให้ทราบเป็นการทั่วไป
 
มาตรา ๔๐  ให้มีคณะกรรมการติดตามตรวจสอบและประเมินผลการปฏิบัติงานสถาบันซึ่งแต่งตั้งโดยสภาสถาบัน
เพื่อตรวจสอบการดำเนินงานของสถาบัน
องค์ประกอบ
จำนวน คุณสมบัติ หลักเกณฑ์ วิธีการได้มา วาระการดำรงตำแหน่ง
การพ้นจากตำแหน่งของกรรมการ และอำนาจหน้าที่
ตลอดจนการประชุมและวิธีดำเนินงานของคณะกรรมการติดตามตรวจสอบและประเมินผลการปฏิบัติงานสถาบัน
ให้เป็นไปตามข้อบังคับของสถาบัน  ทั้งนี้
ให้มีกรรมการสภาสถาบันผู้ทรงคุณวุฒิตามมาตรา ๒๐ (๓) ไม่น้อยกว่าหนึ่งคนเป็นกรรมการติดตามตรวจสอบและประเมินผลการปฏิบัติงานสถาบัน
 
มาตรา ๔๑  ให้สภาสถาบันจัดให้มีการประเมินผลการปฏิบัติหน้าที่ของอธิการบดีและหัวหน้าส่วนงานตามมาตรา
๙ ตามหลักเกณฑ์ วิธีการ และระยะเวลาที่กำหนดในข้อบังคับของสถาบัน
 
มาตรา ๔๒  ให้อธิการบดีจัดให้มีการประเมินผลการปฏิบัติงานของบุคลากรสถาบัน
ตามหลักเกณฑ์ วิธีการ และระยะเวลาที่กำหนดในข้อบังคับของสถาบัน
 
หมวด ๔
การบัญชีและการตรวจสอบ
                   
 
มาตรา ๔๓  ให้สถาบันวางและรักษาไว้ซึ่งระบบบัญชีอันถูกต้อง
แยกตามส่วนงานของสถาบันเป็นไปตามหลักการควบคุมภายในที่ดี มีสมุดบัญชีลงรายการแยกตามประเภทของสินทรัพย์
หนี้สิน ทุน รายได้ และค่าใช้จ่ายตามความเป็นจริง
พร้อมด้วยข้อความอันเป็นที่มาของรายการนั้น ๆ
และให้มีการตรวจสอบบัญชีภายในเป็นประจำ
การบันทึกรายการในสมุดบัญชีตามวรรคหนึ่ง
ให้เป็นไปตามมาตรฐานการบัญชีที่รับรองทั่วไป
 
มาตรา ๔๔  ให้สถาบันจัดทำงบการเงินและบัญชีรายรับและรายจ่ายส่งผู้สอบบัญชีของสถาบันภายในเก้าสิบวันนับแต่วันสิ้นปีบัญชี
วันเริ่มและวันสิ้นปีบัญชีของสถาบัน
ให้เป็นไปตามประกาศของสถาบัน
 
มาตรา ๔๕  ให้สำนักงานการตรวจเงินแผ่นดินหรือบุคคลภายนอกซึ่งสภาสถาบันแต่งตั้งโดยความเห็นชอบของสำนักงานการตรวจเงินแผ่นดินเป็นผู้สอบบัญชีของสถาบัน
และให้ทำการตรวจสอบรับรองบัญชีและการเงินทุกประเภทของสถาบันทุกรอบปีบัญชี
 
มาตรา ๔๖  ให้ผู้สอบบัญชีมีอำนาจตรวจสอบสรรพสมุดบัญชีและเอกสารหลักฐานต่าง
ๆ ที่เกี่ยวข้องของสถาบัน เพื่อการนี้ให้มีอำนาจสอบถามบุคลากรสถาบัน
และเรียกให้ส่งสรรพสมุดบัญชีและเอกสารหลักฐานต่าง ๆ
ที่เกี่ยวข้องของสถาบันเป็นการเพิ่มเติมได้ตามความจำเป็น
 
มาตรา ๔๗  ให้ผู้สอบบัญชีจัดทำรายงานผลการสอบบัญชีและการเงินเสนอต่อสภาสถาบันภายในหนึ่งร้อยห้าสิบวันนับแต่วันสิ้นปีบัญชี
เพื่อให้สภาสถาบันเสนอต่อรัฐมนตรี
ให้สถาบันเผยแพร่รายงานประจำปีของปีที่สิ้นไปนั้น
แสดงบัญชีงบดุล บัญชีทำการ และบัญชีรายรับและรายจ่ายที่ผู้สอบบัญชีรับรองแล้ว
พร้อมทั้งแสดงผลงานของสถาบันในปีที่ล่วงมาและแผนงานที่จะจัดทำในปีต่อไปภายในหนึ่งร้อยแปดสิบวันนับแต่วันสิ้นปีบัญชี
 
มาตรา ๔๘  ให้อธิการบดีเป็นผู้ดำรงตำแหน่งระดับสูงตามกฎหมายประกอบรัฐธรรมนูญว่าด้วยการป้องกันและปราบปรามการทุจริต
 
หมวด ๕
การกำกับและดูแล
                   
 
มาตรา ๔๙  รัฐมนตรีมีอำนาจหน้าที่กำกับและดูแลโดยทั่วไปซึ่งกิจการของสถาบันให้เป็นไปตามวัตถุประสงค์ตามมาตรา
๖ และให้สอดคล้องกับนโยบายของรัฐบาล
หรือมติคณะรัฐมนตรีที่เกี่ยวกับสถาบันเป็นการเฉพาะ
ในกรณีที่มีปัญหาข้อขัดแย้งในการดำเนินกิจการของสถาบันซึ่งอาจเกิดความเสียหายต่อส่วนรวม
ให้รัฐมนตรีเสนอคณะรัฐมนตรีพิจารณา เมื่อคณะรัฐมนตรีวินิจฉัยเป็นประการใดแล้ว ให้ผู้เกี่ยวข้องมีหน้าที่ต้องปฏิบัติตามคำวินิจฉัยของคณะรัฐมนตรี
 
มาตรา ๕๐  บรรดาเรื่องที่สถาบันจะต้องเสนอไปยังคณะรัฐมนตรีตามพระราชบัญญัตินี้
ให้รัฐมนตรีเป็นผู้เสนอ
 
หมวด ๖
ตำแหน่งทางวิชาการ
                   
 
มาตรา ๕๑  คณาจารย์ประจำของสถาบันมีตำแหน่งทางวิชาการ
ดังต่อไปนี้
(๑)
ศาสตราจารย์
(๒)
รองศาสตราจารย์
(๓)
ผู้ช่วยศาสตราจารย์
(๔)
อาจารย์
ศาสตราจารย์นั้น จะได้ทรงพระกรุณาโปรดเกล้าฯ
แต่งตั้งโดยคำแนะนำของสภาสถาบัน 
สภาสถาบันอาจกำหนดให้มีตำแหน่งทางวิชาการที่เรียกชื่ออย่างอื่นได้
โดยทำเป็นประกาศของสถาบันและประกาศในราชกิจจานุเบกษา
คุณสมบัติ
หลักเกณฑ์ และวิธีการแต่งตั้งและถอดถอนผู้ดำรงตำแหน่งทางวิชาการ
ให้เป็นไปตามข้อบังคับของสถาบัน
 
มาตรา ๕๒  ศาสตราจารย์พิเศษนั้น
จะได้ทรงพระกรุณาโปรดเกล้าฯ แต่งตั้งจากผู้ซึ่งมิได้เป็นบุคลากรสถาบัน
โดยคำแนะนำของสภาสถาบัน
คุณสมบัติ
หลักเกณฑ์ และวิธีการแต่งตั้งและถอดถอนศาสตราจารย์พิเศษ
ให้เป็นไปตามข้อบังคับของสถาบัน
 
มาตรา ๕๓  ศาสตราจารย์ซึ่งมีความรู้ความสามารถและความชำนาญเป็นพิเศษและพ้นจากตำแหน่งไปโดยไม่มีความผิด
สภาสถาบันอาจแต่งตั้งให้เป็นศาสตราจารย์เกียรติคุณในสาขาวิชาที่ศาสตราจารย์ผู้นั้นมีความเชี่ยวชาญเพื่อเป็นเกียรติยศได้
คุณสมบัติ
หลักเกณฑ์ และวิธีการแต่งตั้งและถอดถอนศาสตราจารย์เกียรติคุณ
ให้เป็นไปตามข้อบังคับของสถาบัน
 
มาตรา ๕๔  สภาสถาบันอาจแต่งตั้งผู้ซึ่งมีคุณสมบัติเหมาะสมและมิได้เป็นคณาจารย์ประจำของสถาบันเป็นรองศาสตราจารย์พิเศษหรือผู้ช่วยศาสตราจารย์พิเศษได้
อธิการบดีอาจแต่งตั้งผู้ซึ่งมีคุณสมบัติเหมาะสมและมิได้เป็นคณาจารย์ประจำของสถาบันเป็นอาจารย์พิเศษได้
โดยคำแนะนำของหัวหน้าส่วนงานตามมาตรา ๙ (๒) และ (๓)
ที่มีหน้าที่เกี่ยวกับการจัดการเรียนการสอนหรือการวิจัย
คุณสมบัติ
หลักเกณฑ์ และวิธีการแต่งตั้งและถอดถอนรองศาสตราจารย์พิเศษ
ผู้ช่วยศาสตราจารย์พิเศษ และอาจารย์พิเศษ ให้เป็นไปตามข้อบังคับของสถาบัน
 
มาตรา ๕๕  บุคคลใดได้รับพระกรุณาโปรดเกล้าฯ
แต่งตั้งให้ดำรงตำแหน่งศาสตราจารย์ ศาสตราจารย์พิเศษ
หรือได้รับแต่งตั้งให้ดำรงตำแหน่งศาสตราจารย์เกียรติคุณ รองศาสตราจารย์
รองศาสตราจารย์พิเศษ ผู้ช่วยศาสตราจารย์ ผู้ช่วยศาสตราจารย์พิเศษ
หรือตำแหน่งทางวิชาการที่เรียกชื่ออย่างอื่นตามมาตรา ๕๑ วรรคสาม
ให้มีสิทธิใช้ตำแหน่งทางวิชาการดังกล่าวเป็นคำนำหน้านามเพื่อแสดงวิทยฐานะได้ตลอดไป
การใช้คำนำหน้านามตามความในวรรคหนึ่ง
ให้ใช้อักษรย่อ ดังต่อไปนี้
(๑) ศาสตราจารย์                     ใช้อักษรย่อ
ศ.
(๒) ศาสตราจารย์พิเศษ               ใช้อักษรย่อ
ศ. (พิเศษ)
(๓) ศาสตราจารย์เกียรติคุณ           ใช้อักษรย่อ ศ.
(เกียรติคุณ)
(๔) รองศาสตราจารย์                 ใช้อักษรย่อ
รศ.
(๕) รองศาสตราจารย์พิเศษ           ใช้อักษรย่อ
รศ. (พิเศษ)
(๖) ผู้ช่วยศาสตราจารย์               ใช้อักษรย่อ
ผศ.
(๗) ผู้ช่วยศาสตราจารย์พิเศษ         ใช้อักษรย่อ
ผศ. (พิเศษ)
การใช้คำนำหน้านามและการใช้อักษรย่อคำนำหน้านามสำหรับตำแหน่งทางวิชาการที่เรียกชื่ออย่างอื่น
ให้เป็นไปตามข้อบังคับของสถาบัน
 
หมวด ๗
ปริญญาและเครื่องหมายวิทยฐานะ
                   
 
มาตรา ๕๖  ปริญญามีสามชั้น คือ
ปริญญาเอก    เรียกว่า ดุษฎีบัณฑิต    ใช้อักษรย่อ ด.
ปริญญาโท     เรียกว่า มหาบัณฑิต     ใช้อักษรย่อ ม.
ปริญญาตรี     เรียกว่า บัณฑิต          ใช้อักษรย่อ
บ.
 
มาตรา ๕๗  สถาบันมีอำนาจให้ปริญญาหรือประกาศนียบัตรในสาขาวิชาที่มีการสอนในสถาบัน
และให้หรือร่วมให้ปริญญาหรือประกาศนียบัตรในสาขาวิชาที่มีการจัดการศึกษาร่วมกับสถานศึกษาชั้นสูง
หรือสถาบันวิจัยอื่นในประเทศหรือต่างประเทศ หรือขององค์การระหว่างประเทศ
การกำหนดให้สาขาวิชาใดมีปริญญาหรือประกาศนียบัตรชั้นใดและจะใช้อักษรย่อสำหรับสาขาวิชานั้นอย่างไร
ให้เป็นไปตามประกาศของสถาบันและประกาศในราชกิจจานุเบกษา
 
มาตรา ๕๘  สภาสถาบันอาจออกข้อบังคับกำหนดให้ผู้สำเร็จการศึกษาชั้นปริญญาตรีได้รับปริญญาตรีเกียรตินิยมอันดับหนึ่งหรือปริญญาตรีเกียรตินิยมอันดับสองได้
 
มาตรา ๕๙  สภาสถาบันอาจออกข้อบังคับกำหนดให้มีประกาศนียบัตรชั้นต่าง
ๆ ดังต่อไปนี้
(๑)
ประกาศนียบัตรบัณฑิตชั้นสูง ออกให้แก่ผู้สำเร็จการศึกษาในสาขาวิชาใดสาขาวิชาหนึ่งภายหลังที่ได้รับปริญญาโทหรือเทียบเท่าแล้ว
(๒)
ประกาศนียบัตรบัณฑิต
ออกให้แก่ผู้สำเร็จการศึกษาในสาขาวิชาใดสาขาวิชาหนึ่งภายหลังที่ได้รับปริญญาตรีหรือเทียบเท่าแล้ว
(๓)
ประกาศนียบัตรประเภทอื่น ออกให้แก่ผู้สำเร็จการศึกษาเฉพาะวิชา
 
มาตรา ๖๐  สถาบันมีอำนาจให้ปริญญากิตติมศักดิ์แก่บุคคลซึ่งสภาสถาบันเห็นว่าทรงคุณวุฒิสมควรแก่ปริญญานั้น
ๆ แต่จะให้ปริญญาดังกล่าวแก่คณาจารย์ประจำหรือบุคลากรสถาบันมิได้
ชั้น
สาขาของปริญญา และหลักเกณฑ์การให้ปริญญากิตติมศักดิ์ ให้เป็นไปตามข้อบังคับของสถาบัน
 
มาตรา ๖๑  สถาบันอาจกำหนดให้มีครุยวิทยฐานะหรือเข็มวิทยฐานะเป็นเครื่องหมายแสดงวิทยฐานะของผู้ได้รับปริญญา
ประกาศนียบัตรบัณฑิตชั้นสูง หรือประกาศนียบัตรบัณฑิต
และอาจกำหนดให้มีครุยประจำตำแหน่งนายกสภาสถาบัน ครุยประจำตำแหน่งกรรมการสภาสถาบัน ครุยประจำตำแหน่งผู้บริหาร
หรือครุยประจำตำแหน่งคณาจารย์ของสถาบันได้
การกำหนดลักษณะ ชนิด ประเภท และส่วนประกอบของครุยวิทยฐานะ
เข็มวิทยฐานะ
และครุยประจำตำแหน่ง ให้ทำเป็นประกาศของสถาบันและประกาศในราชกิจจานุเบกษา
ครุยวิทยฐานะ
เข็มวิทยฐานะ และครุยประจำตำแหน่งจะใช้ในโอกาสใด
โดยมีเงื่อนไขอย่างใดให้เป็นไปตามข้อบังคับของสถาบัน
 
มาตรา ๖๒  สถาบันอาจกำหนดให้มีตรา เครื่องหมาย
หรือสัญลักษณ์ของสถาบันหรือส่วนงานของสถาบันได้
โดยทำเป็นประกาศของสถาบันและประกาศในราชกิจจานุเบกษา
การใช้ตรา
เครื่องหมาย หรือสัญลักษณ์ตามวรรคหนึ่งเพื่อการค้า หรือการใช้สิ่งดังกล่าวที่มิใช่เพื่อประโยชน์ของสถาบันหรือส่วนงานของสถาบัน
ต้องได้รับอนุญาตเป็นหนังสือจากสถาบัน
 
มาตรา ๖๓  สถาบันอาจกำหนดให้มีเครื่องแบบ เครื่องหมาย
หรือเครื่องแต่งกายของนักศึกษาและบุคลากรสถาบันได้
โดยทำเป็นข้อบังคับของสถาบันและประกาศในราชกิจจานุเบกษา
 
หมวด ๘
บทกำหนดโทษ
                   
 
มาตรา ๖๔  ผู้ใดใช้ครุยวิทยฐานะ เข็มวิทยฐานะ
ครุยประจำตำแหน่ง เครื่องแบบ เครื่องหมาย หรือเครื่องแต่งกายของนักศึกษาและบุคลากรสถาบัน
หรือสิ่งใดที่เลียนแบบสิ่งดังกล่าว โดยไม่มีสิทธิที่จะใช้หรือแสดงด้วยประการใด ๆ
ว่าตนมีปริญญา ประกาศนียบัตรชั้นหนึ่งชั้นใด
หรือมีตำแหน่งใดในสถาบันโดยที่ตนไม่มีสิทธิ
ถ้าได้กระทำเพื่อให้บุคคลอื่นเชื่อว่าตนมีสิทธิที่จะใช้ หรือมีวิทยฐานะ
หรือมีตำแหน่งเช่นนั้นต้องระวางโทษจำคุกไม่เกินหกเดือน หรือปรับไม่เกินห้าหมื่นบาท
หรือทั้งจำทั้งปรับ
 
มาตรา ๖๕  ผู้ใดกระทำการอย่างหนึ่งอย่างใดดังต่อไปนี้
ต้องระวางโทษจำคุกไม่เกินหนึ่งปี หรือปรับไม่เกินหนึ่งแสนบาท หรือทั้งจำทั้งปรับ
(๑)
ปลอม หรือทำเลียนแบบซึ่งตรา เครื่องหมาย
หรือสัญลักษณ์ของสถาบันหรือส่วนงานของสถาบัน ไม่ว่าจะทำเป็นสีใดหรือทำด้วยวิธีใด ๆ
(๒)
ใช้ตรา เครื่องหมาย หรือสัญลักษณ์ของสถาบันหรือส่วนงานของสถาบันปลอม
หรือซึ่งทำเลียนแบบ หรือ
(๓) ใช้ หรือทำให้ปรากฏซึ่งตรา เครื่องหมาย
หรือสัญลักษณ์ของสถาบันหรือส่วนงานของสถาบันที่วัตถุหรือสินค้าใด ๆ โดยฝ่าฝืนมาตรา ๖๒
วรรคสอง
ถ้าผู้กระทำความผิดตาม
(๑) เป็นผู้กระทำความผิดตาม (๒) ด้วย ให้ลงโทษตาม (๒) แต่กระทงเดียว
ความผิดตาม
(๓) เป็นความผิดอันยอมความได้
 
บทเฉพาะกาล
                   
 
มาตรา ๖๖  ให้โอนบรรดากิจการ ทรัพย์สิน สิทธิ
อำนาจหน้าที่ บุคลากร งบประมาณ และรายได้ของสภากาชาดไทยเฉพาะในส่วนที่เกี่ยวกับกิจการของวิทยาลัยพยาบาล
สภากาชาดไทยตามข้อบังคับและระเบียบซึ่งออกตามความในกฎหมายว่าด้วยสภากาชาดไทย
ไปเป็นของสถาบันตามพระราชบัญญัตินี้  ทั้งนี้ ตามรายการที่รัฐมนตรีประกาศกำหนด
โดยข้อเสนอของสภากาชาดไทย
ให้บุคลากรซึ่งโอนมาตามวรรคหนึ่ง
ยังคงดำรงตำแหน่งเดิมไปพลางก่อนจนกว่าจะได้รับแต่งตั้งให้ดำรงตำแหน่งใหม่ตามพระราชบัญญัตินี้
และให้ได้รับเงินเดือน เงินประจำตำแหน่ง ค่าจ้าง สวัสดิการ และสิทธิประโยชน์อื่นเท่าที่ได้รับอยู่เดิมไปพลางก่อนจนกว่าจะมีคำสั่งเป็นอย่างอื่นซึ่งต้องไม่น้อยกว่าที่เคยได้รับอยู่เดิม
 
มาตรา ๖๗  ให้สิทธิและหน้าที่เกี่ยวกับทรัพย์สิน
รวมทั้งการใช้และการจัดหาประโยชน์เกี่ยวกับทรัพย์สินที่เกิดขึ้นหรือที่มีอยู่ตามบันทึกที่สภากาชาดไทยจัดทำไว้ให้แก่วิทยาลัยพยาบาล
สภากาชาดไทยโอนไปเป็นของสถาบันตามพระราชบัญญัตินี้
 
มาตรา ๖๘  เพื่อประโยชน์ในการนับเวลาการทำงานสำหรับการคำนวณสิทธิประโยชน์ต่าง
ๆ ของบุคลากรซึ่งโอนมาตามมาตรา ๖๖
ให้นับเวลาทำงานในขณะที่เป็นบุคลากรของวิทยาลัยพยาบาลสภากาชาดไทยต่อเนื่องกับเวลาทำงานของบุคลากรสถาบันตามพระราชบัญญัตินี้ด้วย
 
มาตรา ๖๙  ในระหว่างที่ยังไม่มีสภาสถาบันตามพระราชบัญญัตินี้
ให้สภาสถาบันประกอบด้วย ประธานคณะกรรมการและกรรมการวิทยาลัยพยาบาล สภากาชาดไทย
ตามระเบียบสภากาชาดไทยว่าด้วยการดำเนินงานวิทยาลัยพยาบาล สภากาชาดไทย พ.ศ. ๒๕๕๗
ซึ่งออกตามความในกฎหมายว่าด้วยสภากาชาดไทย
ซึ่งดำรงตำแหน่งอยู่ในวันก่อนวันที่พระราชบัญญัตินี้ใช้บังคับ
เป็นนายกสภาสถาบันและกรรมการสภาสถาบัน และให้ผู้อำนวยการวิทยาลัยพยาบาล
สภากาชาดไทย ซึ่งดำรงตำแหน่งอยู่ในวันก่อนวันที่พระราชบัญญัตินี้ใช้บังคับ
เป็นกรรมการและเลขานุการสภาสถาบันตามพระราชบัญญัตินี้
ซึ่งต้องไม่เกินหนึ่งปีนับแต่วันที่พระราชบัญญัตินี้ใช้บังคับ
 
มาตรา ๗๐  ให้ผู้ดำรงตำแหน่งผู้อำนวยการวิทยาลัยพยาบาล
สภากาชาดไทย ตามระเบียบสภากาชาดไทย ว่าด้วยการดำเนินงานวิทยาลัยพยาบาล สภากาชาดไทย
พ.ศ. ๒๕๕๗ ซึ่งออกตามความในกฎหมายว่าด้วยสภากาชาดไทย
อยู่ในวันก่อนวันที่พระราชบัญญัตินี้ใช้บังคับ
ดำรงตำแหน่งอธิการบดีไปก่อนจนกว่าจะครบวาระตามระเบียบสภากาชาดไทย
ว่าด้วยการดำเนินงานวิทยาลัยพยาบาลสภากาชาดไทย พ.ศ. ๒๕๕๗
ซึ่งออกตามความในกฎหมายว่าด้วยสภากาชาดไทย
และให้นับวาระดังกล่าวเป็นวาระแรกของการดำรงตำแหน่งตามพระราชบัญญัตินี้
 
มาตรา ๗๑  ให้สภาสถาบันพิจารณาจัดให้มีการเทียบโอนตำแหน่งทางวิชาการที่เจ้าหน้าที่สายวิชาการประจำวิทยาลัยพยาบาล
สภากาชาดไทยได้รับมาตามหลักเกณฑ์ที่กำหนดในระเบียบสภากาชาดไทย ว่าด้วยการดำเนินงานวิทยาลัยพยาบาล
สภากาชาดไทย พ.ศ. ๒๕๕๗ ซึ่งออกตามความในกฎหมายว่าด้วยสภากาชาดไทย
ในวันก่อนวันที่พระราชบัญญัตินี้ใช้บังคับ
ให้เป็นไปตามมาตรฐานที่คณะกรรมการข้าราชการพลเรือนในสถาบันอุดมศึกษาตามกฎหมายว่าด้วยระเบียบข้าราชการพลเรือนในสถาบันอุดมศึกษากำหนด
ซึ่งต้องไม่เกินหนึ่งปีนับแต่วันที่พระราชบัญญัตินี้ใช้บังคับ
ให้นับระยะเวลาการปฏิบัติงานในด้านการเรียนการสอนของเจ้าหน้าที่สายวิชาการประจำวิทยาลัยพยาบาล
สภากาชาดไทยตามระเบียบสภากาชาดไทย ว่าด้วยการดำเนินงานวิทยาลัยพยาบาลสภากาชาดไทย
พ.ศ. ๒๕๕๗ ซึ่งออกตามความในกฎหมายว่าด้วยสภากาชาดไทย
ต่อเนื่องเป็นระยะเวลาการปฏิบัติงาน
เพื่อประโยชน์ในการขอแต่งตั้งให้ดำรงตำแหน่งทางวิชาการตามพระราชบัญญัตินี้ด้วย
 
มาตรา ๗๒  ให้นักศึกษาซึ่งอยู่ระหว่างการศึกษาในวิทยาลัยพยาบาล
สภากาชาดไทยอยู่ในวันก่อนวันที่พระราชบัญญัตินี้ใช้บังคับ
เป็นนักศึกษาของสถาบันตามพระราชบัญญัตินี้
ให้หลักสูตรการศึกษาของวิทยาลัยพยาบาล
สภากาชาดไทยที่ใช้บังคับอยู่ในวันก่อนวันที่พระราชบัญญัตินี้ใช้บังคับ
ยังคงใช้เป็นหลักสูตรการศึกษาของสถาบันต่อไป
 
มาตรา ๗๓  ในการดำเนินงานของสถาบันตามพระราชบัญญัตินี้
ให้นำข้อบังคับ ระเบียบ ประกาศ
หรือหลักเกณฑ์ที่กำหนดขึ้นตามกฎหมายว่าด้วยสภากาชาดไทย
มาใช้บังคับโดยอนุโลมเท่าที่ไม่ขัดหรือแย้งกับพระราชบัญญัตินี้
จนกว่าจะมีการออกข้อบังคับ ระเบียบ ประกาศ หรือกำหนดหลักเกณฑ์ขึ้นตามพระราชบัญญัตินี้
การออกข้อบังคับ
ระเบียบ และประกาศ เพื่อปฏิบัติการตามพระราชบัญญัตินี้
ต้องดำเนินการให้แล้วเสร็จภายในสองปีนับแต่วันที่พระราชบัญญัตินี้ใช้บังคับ
ในกรณีที่มีปัญหาเกี่ยวกับการดำเนินงานในเรื่องใด
ๆ ตามวรรคหนึ่ง ให้สภาสถาบันเป็นผู้วินิจฉัยชี้ขาด
 
 
ผู้รับสนองพระราชโองการ
พลเอก ประยุทธ์  จันทร์โอชา
นายกรัฐมนตรี


หมายเหตุ :- เหตุผลในการประกาศใช้พระราชบัญญัติฉบับนี้ คือ
โดยที่วิทยาลัยพยาบาลสภากาชาดไทย
ซึ่งเป็นหน่วยงานผลิตบุคลากรทางการพยาบาลสนองความต้องการของสังคมและสภากาชาดไทยอันเป็นองค์กรที่ดำเนินการสาธารณกุศล
เพื่อมนุษยธรรมตามหลักการของกาชาดสากลนั้น เป็นหน่วยงานในสังกัดของสภากาชาดไทย
สมควรที่จะยกฐานะวิทยาลัยพยาบาลสภากาชาดไทยขึ้นเป็นสถาบันอุดมศึกษาด้านการพยาบาลให้มีฐานะเป็นนิติบุคคล
เพื่อผลิตบุคลากรด้านการพยาบาลและจัดการศึกษาด้านการพยาบาลและศาสตร์อื่นที่เกี่ยวข้อง
การส่งเสริมและพัฒนาวิชาการ การวิจัย และการให้บริการทางวิชาการแก่สังคม
สามารถดำเนินการได้อย่างมีประสิทธิภาพและเกิดประโยชน์สูงสุดแก่ประชาชนและประเทศ  จึงจำเป็นต้องตราพระราชบัญญัตินี้


 
 
 
 
 
 
 
ชนิกา/ปริยานุช/จัดทำ
๒๗ ธันวาคม
๒๕๕๙
 
ปริญสินีย์/ตรวจ
๒๘ ธันวาคม
๒๕๕๙
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๑๓๓/ตอนที่ ๑๐๙ ก/หน้า ๓/๒๖ ธันวาคม ๒๕๕๙




