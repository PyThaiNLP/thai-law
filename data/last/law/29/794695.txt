
















พระราชบัญญัติ
ราชวิทยาลัยจุฬาภรณ์
พ.ศ. ๒๕๕๙
                   
 
ภูมิพลอดุลยเดช
ป.ร.
ให้ไว้ ณ วันที่
๑๘ มกราคม พ.ศ. ๒๕๕๙
เป็นปีที่ ๗๑
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยราชวิทยาลัยจุฬาภรณ์
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติราชวิทยาลัยจุฬาภรณ์
พ.ศ. ๒๕๕๙
 
มาตรา ๒[๑]  พระราชบัญญัตินี้ให้ใช้บังคับเมื่อพ้นกำหนดเก้าสิบวันนับแต่วันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
ราชวิทยาลัย หมายความว่า ราชวิทยาลัยจุฬาภรณ์
สภาราชวิทยาลัย หมายความว่า สภาราชวิทยาลัยจุฬาภรณ์
ผู้ปฏิบัติงานในราชวิทยาลัย หมายความว่า
พนักงานราชวิทยาลัยและลูกจ้างของราชวิทยาลัย
 
มาตรา ๔  ให้จัดตั้งราชวิทยาลัยจุฬาภรณ์ขึ้น
เป็นสถาบันการวิจัยและวิชาการชั้นสูงจัดการศึกษาทางวิชาการและวิชาชีพด้านวิทยาศาสตร์
เทคโนโลยี สิ่งแวดล้อม การแพทย์ และการสาธารณสุข
ราชวิทยาลัยจุฬาภรณ์มีฐานะเป็นนิติบุคคล
และเป็นหน่วยงานในกำกับของรัฐซึ่งไม่เป็นส่วนราชการตามกฎหมายว่าด้วยระเบียบบริหารราชการแผ่นดิน
กฎหมายว่าด้วยระเบียบบริหารราชการกระทรวงศึกษาธิการ
และกฎหมายว่าด้วยการปรับปรุงกระทรวง ทบวง กรม และไม่เป็นรัฐวิสาหกิจตามกฎหมายว่าด้วยวิธีการงบประมาณและกฎหมายอื่น
 
มาตรา ๕ 
ให้นายกรัฐมนตรีและรัฐมนตรีว่าการกระทรวงการอุดมศึกษา วิทยาศาสตร์
วิจัยและนวัตกรรม[๒]รักษาการตามพระราชบัญญัตินี้  ทั้งนี้
ในส่วนที่เกี่ยวกับอำนาจหน้าที่ของตน
 
หมวด ๑
บททั่วไป
                   
 
มาตรา ๖ 
ให้ราชวิทยาลัยเป็นสถาบันการวิจัยและวิชาการชั้นสูง และจัดการศึกษาทางวิชาการและวิชาชีพด้านวิทยาศาสตร์ เทคโนโลยี
สิ่งแวดล้อม การแพทย์ และการสาธารณสุขมีวัตถุประสงค์ในการวิจัย สร้าง
ประมวล ประยุกต์ ส่งเสริม เผยแพร่ พัฒนา จัดการศึกษาและผลิตบุคลากรในระดับสูง
เพื่อสร้างองค์ความรู้ เป็นศูนย์ความเป็นเลิศทางด้านวิทยาศาสตร์ เทคโนโลยี
สิ่งแวดล้อม การแพทย์ และการสาธารณสุข
ให้บริการทางการแพทย์และการสาธารณสุขแก่ประชาชน
ให้ความช่วยเหลือผู้ยากไร้และผู้ประสบภัยพิบัติ รวมทั้งส่งเสริมคุณธรรมและจริยธรรม
และทะนุบำรุงศิลปวัฒนธรรม
 
มาตรา ๗  เพื่อให้บรรลุวัตถุประสงค์ตามมาตรา ๖
ให้ราชวิทยาลัยคำนึงถึง
(๑)
ความมีคุณธรรมและจริยธรรม
(๒)
ความเสมอภาคในโอกาสทางการศึกษา
(๓)
ความเป็นเลิศและความมีเสรีภาพทางวิชาการ
มาตรฐานและคุณภาพทางวิชาการอันเป็นที่ยอมรับในระดับนานาชาติ
(๔)
ความโปร่งใสและความรับผิดชอบต่อรัฐและสังคม
(๕)
ประสิทธิภาพและประสิทธิผลในการบริหารจัดการ
(๖)
การบริหารแบบมีส่วนร่วมของผู้ปฏิบัติงานในราชวิทยาลัย
 
มาตรา ๘  ราชวิทยาลัยอาจแบ่งส่วนงาน ดังต่อไปนี้
(๑) สำนักงานราชวิทยาลัย
(๒) สถาบันบัณฑิตศึกษาจุฬาภรณ์
(๓) วิทยาลัยวิทยาศาสตร์การแพทย์เจ้าฟ้าจุฬาภรณ์[๓]
ราชวิทยาลัยอาจให้มีส่วนงานที่เรียกชื่ออย่างอื่นที่มีฐานะเทียบเท่าส่วนงานตามวรรคหนึ่ง
เพื่อดำเนินการตามวัตถุประสงค์ในมาตรา ๖ อีกได้
การจัดตั้ง
การรวม การเปลี่ยนแปลง การยุบเลิกส่วนงาน และการแบ่งส่วนงานตามวรรคหนึ่งและวรรคสอง
ให้ทำเป็นประกาศของราชวิทยาลัยและประกาศในราชกิจจานุเบกษา
 
มาตรา ๙  ส่วนงานตามมาตรา ๘ ให้มีหน้าที่
ดังต่อไปนี้
(๑) สำนักงานราชวิทยาลัย
มีหน้าที่บริหารจัดการกิจการทั่วไปของราชวิทยาลัย จัดทำนโยบายและแผนของราชวิทยาลัย
ประสานงานกับส่วนงานอื่นที่เกี่ยวข้อง
เพื่อประโยชน์ในการสนับสนุนกิจการของราชวิทยาลัย
และดำเนินการตามที่เลขาธิการราชวิทยาลัยหรือสภาราชวิทยาลัยมอบหมาย
(๒) สถาบันบัณฑิตศึกษาจุฬาภรณ์
มีหน้าที่จัดการศึกษาระดับบัณฑิตศึกษา ทำการวิจัยนำผลงานวิจัยไปใช้ประโยชน์
และให้บริการทางวิชาการ
(๓) วิทยาลัยวิทยาศาสตร์การแพทย์เจ้าฟ้าจุฬาภรณ์
มีหน้าที่จัดการศึกษาทางด้านแพทยศาสตร์ พยาบาลศาสตร์ สาธารณสุขศาสตร์
วิทยาศาสตร์การแพทย์ วิทยาศาสตร์สุขภาพทำการวิจัย
และสนับสนุนให้ทำการวิจัยเพื่อสร้างองค์ความรู้ในเรื่องดังกล่าว
และให้บริการในการบำบัดรักษาผู้ป่วย
(๔) ส่วนงานที่เรียกชื่ออย่างอื่น
มีหน้าที่ตามที่กำหนดในประกาศของราชวิทยาลัยตามมาตรา ๘ วรรคสาม[๔]
การเพิ่มเติมหรือเปลี่ยนแปลงหน้าที่ของส่วนงานตามวรรคหนึ่ง
ให้ทำเป็นประกาศของราชวิทยาลัยและประกาศในราชกิจจานุเบกษา
ในการดำเนินการของส่วนงานตามวรรคหนึ่ง
จะต้องร่วมกันทำหน้าที่เพื่อให้บรรลุวัตถุประสงค์ของราชวิทยาลัยในกิจการทั้งปวง
 
มาตรา ๑๐  ภายใต้วัตถุประสงค์ของราชวิทยาลัยตามมาตรา
๖ ราชวิทยาลัยอาจรับสถานศึกษาชั้นสูงหรือสถาบันอื่นเข้าสมทบในราชวิทยาลัยได้
และมีอำนาจให้ปริญญา อนุปริญญา
หรือประกาศนียบัตรชั้นหนึ่งชั้นใดแก่ผู้สำเร็จการศึกษาจากสถานศึกษาชั้นสูงหรือสถาบันอื่นที่เข้าสมทบนั้นได้
การรับเข้าสมทบหรือการยกเลิกการรับเข้าสมทบตามวรรคหนึ่ง
ให้ทำเป็นประกาศของราชวิทยาลัยและประกาศในราชกิจจานุเบกษา
การควบคุมสถานศึกษาชั้นสูงหรือสถาบันอื่นที่เข้าสมทบในราชวิทยาลัย
ให้เป็นไปตามข้อบังคับของราชวิทยาลัย
 
มาตรา ๑๑  ภายใต้วัตถุประสงค์ของราชวิทยาลัยตามมาตรา
๖ ราชวิทยาลัยอาจจัดการศึกษาหรือดำเนินการวิจัยร่วมกับสถานศึกษาชั้นสูงหรือสถาบันวิจัยอื่นในประเทศหรือต่างประเทศ
หรือขององค์การระหว่างประเทศได้ โดยในการจัดการศึกษา ราชวิทยาลัยมีอำนาจให้ปริญญา
อนุปริญญา
หรือประกาศนียบัตรชั้นหนึ่งชั้นใดร่วมกับสถานศึกษาชั้นสูงหรือสถาบันวิจัยอื่นแก่ผู้สำเร็จการศึกษาได้
การจัดการศึกษาหรือการยกเลิกการจัดการศึกษาตามวรรคหนึ่ง
ให้ทำเป็นประกาศของราชวิทยาลัยและประกาศในราชกิจจานุเบกษา
การดำเนินการตามวรรคหนึ่ง
ให้เป็นไปตามข้อบังคับของราชวิทยาลัย
 
มาตรา ๑๒ 
กิจการของราชวิทยาลัยไม่อยู่ภายใต้บังคับแห่งกฎหมายว่าด้วยการคุ้มครองแรงงานและกฎหมายว่าด้วยแรงงานสัมพันธ์
แต่ผู้ปฏิบัติงานในราชวิทยาลัยต้องได้รับการคุ้มครองและประโยชน์ตอบแทนไม่น้อยกว่าที่กำหนดไว้ในกฎหมายว่าด้วยการคุ้มครองแรงงาน
 
มาตรา ๑๓ 
ราชวิทยาลัยมีอำนาจหน้าที่กระทำการต่าง ๆ ตามวัตถุประสงค์ที่ระบุไว้ในมาตรา
๖ อำนาจหน้าที่เช่นว่านี้ให้รวมถึง
(๑)
ซื้อ ขาย จ้าง รับจ้าง สร้าง จัดหา โอน รับโอน เช่า ให้เช่า เช่าซื้อ ให้เช่าซื้อ
แลกเปลี่ยนและจำหน่าย หรือทำนิติกรรมใด ๆ เพื่อประโยชน์แก่กิจการของราชวิทยาลัย
ตลอดจนถือกรรมสิทธิ์มีสิทธิครอบครอง มีสิทธิในทรัพย์สินทางปัญญา หรือมีทรัพยสิทธิต่าง
ๆ ในทรัพย์สินของราชวิทยาลัยและจำหน่ายทรัพย์สินทั้งภายในและภายนอกราชอาณาจักร
ตลอดจนรับเงินหรือทรัพย์สินที่มีผู้อุดหนุนหรืออุทิศให้
การจำหน่ายหรือแลกเปลี่ยนอสังหาริมทรัพย์ของราชวิทยาลัย
ให้กระทำได้เฉพาะอสังหาริมทรัพย์ที่ได้มาตามมาตรา ๑๖ ซึ่งมีวัตถุประสงค์ให้จำหน่ายหรือแลกเปลี่ยนได้
(๒)
รับค่าธรรมเนียม ค่าบำรุง ค่าตอบแทน เบี้ยปรับ
และค่าบริการในการให้บริการภายในอำนาจหน้าที่ของราชวิทยาลัย
รวมทั้งทำความตกลงและกำหนดเงื่อนไขเกี่ยวกับการนั้น
(๓)
ร่วมมือกับหน่วยงานของรัฐหรือเอกชน หรือกับองค์การหรือหน่วยงานต่างประเทศหรือระหว่างประเทศ
(๔) กู้ยืมเงินและให้กู้ยืมเงินโดยมีหลักประกันด้วยบุคคลหรือทรัพย์สิน
ถือหุ้น เข้าเป็นหุ้นส่วนและลงทุนหรือร่วมลงทุน  ทั้งนี้
เพื่อประโยชน์แก่กิจการของราชวิทยาลัย
การกู้ยืมเงิน
การให้กู้ยืมเงิน การถือหุ้น การเข้าเป็นหุ้นส่วน การลงทุน หรือการร่วมลงทุนถ้าเป็นจำนวนเงินเกินวงเงินที่นายกรัฐมนตรีกำหนดต้องได้รับความเห็นชอบจากคณะรัฐมนตรีก่อน
(๕)
ออกพันธบัตรหรือตราสารอื่นใดเพื่อการลงทุนโดยความเห็นชอบจากคณะรัฐมนตรี
(๖)
กำหนดค่าตอบแทนหรือค่าตอบแทนพิเศษ รวมทั้งสวัสดิการ สิทธิประโยชน์ และประโยชน์อย่างอื่นให้แก่ผู้ปฏิบัติงานในราชวิทยาลัย  ทั้งนี้ ตามหลักเกณฑ์ วิธีการ
และเงื่อนไขที่กำหนดในข้อบังคับของราชวิทยาลัย
(๗)
จัดให้มีกองทุนเพื่อกิจการต่าง ๆ ตามวัตถุประสงค์ของราชวิทยาลัย
โดยการบริหารกองทุนให้เป็นไปตามข้อบังคับของราชวิทยาลัย
(๘)
จัดให้มีการพัฒนาทางวิชาการและการพัฒนาบุคลากรอย่างต่อเนื่อง
(๙)
ปกครอง ดูแล บำรุงรักษา จัดการ ใช้
และจัดหาประโยชน์จากทรัพย์สินของราชวิทยาลัยและที่ราชพัสดุตามกฎหมายว่าด้วยที่ราชพัสดุ
(๑๐)
จัดตั้งหรือร่วมกับบุคคลอื่นในการจัดตั้งองค์กรที่เป็นนิติบุคคล รวมตลอดถึงลงทุนหรือร่วมลงทุนกับบุคคลหรือนิติบุคคลใด
เพื่อดำเนินกิจการที่เกี่ยวกับหรือต่อเนื่องกับกิจการของราชวิทยาลัยหรือนำผลการค้นคว้าและวิจัยไปเผยแพร่หรือหาประโยชน์เพื่อเป็นรายได้ของราชวิทยาลัย
 
มาตรา ๑๔  รายได้ของราชวิทยาลัย มีดังต่อไปนี้
(๑)
เงินอุดหนุนทั่วไปที่รัฐบาลจัดสรรให้เป็นรายปี
(๒)
เงินและทรัพย์สินที่มีผู้อุทิศให้แก่ราชวิทยาลัย
(๓)
เงินกองทุนที่รัฐบาลหรือราชวิทยาลัยจัดตั้งขึ้น
และรายได้หรือผลประโยชน์จากกองทุนดังกล่าว
(๔)
ค่าธรรมเนียม ค่าบำรุง ค่าตอบแทน เบี้ยปรับ และค่าบริการต่าง ๆ ของราชวิทยาลัย
(๕)
รายได้หรือผลประโยชน์ที่ได้มาจากการลงทุนหรือการร่วมลงทุนและจากทรัพย์สินของราชวิทยาลัย
(๖)
รายได้หรือผลประโยชน์ที่ได้มาจากการใช้ที่ราชพัสดุ
หรือจัดหาประโยชน์ในที่ราชพัสดุที่ราชวิทยาลัยปกครอง ดูแล ใช้ หรือจัดหาประโยชน์
(๗)
รายได้หรือผลประโยชน์อย่างอื่น
เงินอุดหนุนทั่วไปตาม
(๑) นั้น รัฐบาลพึงจัดสรรให้แก่ราชวิทยาลัยโดยตรงเป็นจำนวนที่เพียงพอสำหรับค่าใช้จ่ายที่จำเป็นในการดำเนินการตามวัตถุประสงค์ของราชวิทยาลัยและการพัฒนาราชวิทยาลัยเพื่อประกันคุณภาพการศึกษา
รายได้ของราชวิทยาลัยไม่เป็นรายได้ที่ต้องนำส่งคลังเป็นรายได้แผ่นดินตามกฎหมายว่าด้วยเงินคงคลังกฎหมายว่าด้วยวิธีการงบประมาณ
หรือกฎหมายอื่น
ในกรณีที่รายได้ตามวรรคหนึ่งมีจำนวนไม่เพียงพอสำหรับค่าใช้จ่ายในการดำเนินการของราชวิทยาลัยและค่าภาระต่าง
ๆ ที่เหมาะสม และราชวิทยาลัยไม่สามารถหาเงินจากแหล่งอื่นได้
รัฐบาลพึงจัดสรรเงินอุดหนุนทั่วไปเพิ่มเติมให้แก่ราชวิทยาลัยตามความจำเป็นของราชวิทยาลัย
ในกรณีที่รัฐบาลได้ปรับเงินเดือน
เงินประจำตำแหน่ง ค่าตอบแทน หรือสิทธิประโยชน์อื่นใดให้แก่ข้าราชการ
ให้รัฐบาลจัดสรรงบประมาณในลักษณะเงินอุดหนุนทั่วไปเพิ่มเติมให้แก่ราชวิทยาลัยในสัดส่วนเดียวกัน
เพื่อเป็นค่าใช้จ่ายดังกล่าวให้แก่ผู้ปฏิบัติงานในราชวิทยาลัยด้วย
 
มาตรา ๑๕ 
ราชวิทยาลัยต้องส่งเสริมและสนับสนุนผู้ซึ่งราชวิทยาลัยรับเข้าศึกษาในราชวิทยาลัยและนักศึกษาซึ่งขาดแคลนทุนทรัพย์อย่างแท้จริงให้มีโอกาสเรียนจนสำเร็จปริญญาตรี
หลักเกณฑ์และวิธีการพิจารณาว่าผู้ใดขาดแคลนทุนทรัพย์อย่างแท้จริง
ให้เป็นไปตามข้อบังคับของราชวิทยาลัย
 
มาตรา ๑๖ 
บรรดาอสังหาริมทรัพย์ที่ราชวิทยาลัยได้มาโดยมีผู้อุทิศให้หรือซื้อด้วยเงินรายได้ของราชวิทยาลัย
หรือแลกเปลี่ยนกับทรัพย์สินของราชวิทยาลัย หรือได้มาโดยทางอื่น ไม่ถือเป็นที่ราชพัสดุและให้เป็นกรรมสิทธิ์ของราชวิทยาลัย
 
มาตรา ๑๗  ทรัพย์สินของราชวิทยาลัยที่ใช้เพื่อประโยชน์เกี่ยวกับการศึกษา
การวิจัย การให้บริการทางวิชาการ การให้บริการทางการแพทย์และการสาธารณสุข
และการทะนุบำรุงศิลปวัฒนธรรมไม่อยู่ในความรับผิดแห่งการบังคับคดีทั้งปวง
รวมทั้งการบังคับทางปกครอง และบุคคลใดจะยกอายุความหรือระยะเวลาในการครอบครองขึ้นเป็นข้อต่อสู้กับราชวิทยาลัยในเรื่องทรัพย์สินของราชวิทยาลัยมิได้
 
มาตรา ๑๘ 
บรรดารายได้และทรัพย์สินของราชวิทยาลัยจะต้องจัดการเพื่อให้บรรลุวัตถุประสงค์ของราชวิทยาลัยตามมาตรา
๖
เงินและทรัพย์สินที่มีผู้อุทิศให้แก่ราชวิทยาลัยจะต้องจัดการตามเงื่อนไขที่ผู้อุทิศกำหนดไว้และต้องเป็นไปตามวัตถุประสงค์ของราชวิทยาลัยตามมาตรา
๖ แต่ถ้ามีความจำเป็นต้องเปลี่ยนแปลงเงื่อนไขดังกล่าว
ราชวิทยาลัยต้องได้รับความยินยอมเป็นหนังสือจากผู้อุทิศหรือทายาท
หากไม่มีทายาทหรือทายาทไม่ปรากฏ จะต้องได้รับอนุมัติจากสภาราชวิทยาลัย
 
หมวด ๒
การดำเนินการ
                   
 
มาตรา ๑๙  ให้มีสภาราชวิทยาลัย ประกอบด้วย
(๑)
นายกสภาราชวิทยาลัย
ซึ่งจะได้ทรงพระกรุณาโปรดเกล้าฯ แต่งตั้ง
(๒)
เลขาธิการราชวิทยาลัย
(๓)[๕]
กรรมการสภาราชวิทยาลัยโดยตำแหน่ง ได้แก่ หัวหน้าส่วนงานตามมาตรา ๘ (๒) (๓)
และมาตรา ๘ วรรคสอง
(๔)
กรรมการสภาราชวิทยาลัยจำนวนไม่เกินห้าคน ซึ่งเลือกจากผู้ปฏิบัติงานในราชวิทยาลัย
(๕) กรรมการสภาราชวิทยาลัยผู้ทรงคุณวุฒิจำนวนไม่เกินสิบคน
ซึ่งจะได้ทรงพระกรุณาโปรดเกล้าฯ แต่งตั้งจากบุคคลภายนอกโดยคำแนะนำของนายกสภาราชวิทยาลัย
ให้สภาราชวิทยาลัยเลือกกรรมการสภาราชวิทยาลัยผู้ทรงคุณวุฒิคนหนึ่ง
เป็นอุปนายกสภาราชวิทยาลัย และให้อุปนายกสภาราชวิทยาลัยทำหน้าที่แทนนายกสภาราชวิทยาลัย เมื่อนายกสภาราชวิทยาลัยไม่อาจปฏิบัติหน้าที่ได้
หรือเมื่อไม่มีผู้ดำรงตำแหน่งนายกสภาราชวิทยาลัย
และในกรณีที่อุปนายกสภาราชวิทยาลัยไม่อาจปฏิบัติหน้าที่ได้
หรือเมื่อไม่มีผู้ดำรงตำแหน่งอุปนายกสภาราชวิทยาลัย
ให้สภาราชวิทยาลัยเลือกกรรมการสภาราชวิทยาลัยผู้ทรงคุณวุฒิคนหนึ่งทำหน้าที่แทนนายกสภาราชวิทยาลัย
หลักเกณฑ์และวิธีการได้มาซึ่งนายกสภาราชวิทยาลัยและกรรมการสภาราชวิทยาลัยตาม (๔)
และ (๕) ให้เป็นไปตามข้อบังคับของราชวิทยาลัย
ให้สภาราชวิทยาลัยแต่งตั้งรองเลขาธิการราชวิทยาลัยคนหนึ่งเป็นเลขานุการสภาราชวิทยาลัย
และจะแต่งตั้งผู้ช่วยเลขาธิการราชวิทยาลัยเป็นผู้ช่วยเลขานุการสภาราชวิทยาลัยด้วยก็ได้
 
มาตรา ๒๐  นายกสภาราชวิทยาลัยและกรรมการสภาราชวิทยาลัยผู้ทรงคุณวุฒิต้องมีคุณสมบัติและไม่มีลักษณะต้องห้าม
ดังต่อไปนี้
(๑)
เป็นผู้ทรงคุณวุฒิ มีความรู้และประสบการณ์ในด้านต่าง ๆ
ที่เป็นประโยชน์ต่อการดำเนินงานของราชวิทยาลัย
(๒)
ไม่เป็นผู้ดำรงตำแหน่งทางการเมือง หรือเจ้าหน้าที่หรือผู้มีตำแหน่งบริหารในพรรคการเมือง
(๓)
มีคุณสมบัติอื่นและไม่มีลักษณะต้องห้ามตามที่กำหนดในข้อบังคับของราชวิทยาลัย
 
มาตรา ๒๑  นายกสภาราชวิทยาลัยและกรรมการสภาราชวิทยาลัยตามมาตรา
๑๙ (๔) และ (๕) มีวาระการดำรงตำแหน่งคราวละสี่ปี และจะทรงพระกรุณาโปรดเกล้าฯ
แต่งตั้งหรืออาจได้รับเลือกใหม่อีกได้
นอกจากการพ้นจากตำแหน่งตามวาระตามวรรคหนึ่ง
นายกสภาราชวิทยาลัยและกรรมการสภาราชวิทยาลัยตามมาตรา
๑๙ (๔) และ (๕) พ้นจากตำแหน่งเมื่อ
(๑)
ตาย
(๒)
ลาออก
(๓)
ขาดคุณสมบัติหรือมีลักษณะต้องห้ามของการเป็นนายกสภาราชวิทยาลัยหรือกรรมการสภาราชวิทยาลัยในประเภทนั้น
(๔)
เป็นคนไร้ความสามารถหรือคนเสมือนไร้ความสามารถ
(๕)
เป็นบุคคลล้มละลาย
(๖)
สภาราชวิทยาลัยมีมติให้ถอดถอนด้วยคะแนนเสียงเกินกว่ากึ่งหนึ่งของจำนวนกรรมการทั้งหมด
(๗)
ถูกจำคุกโดยคำพิพากษาถึงที่สุดให้จำคุก
ในกรณีที่ตำแหน่งนายกสภาราชวิทยาลัยหรือกรรมการสภาราชวิทยาลัยตามมาตรา
๑๙ (๔) หรือ (๕) ว่างลงไม่ว่าด้วยเหตุใดและยังมิได้ดำเนินการให้ได้มาซึ่งนายกสภาราชวิทยาลัยหรือกรรมการสภาราชวิทยาลัยตามมาตรา
๑๙ (๔) หรือ (๕) แทนตำแหน่งที่ว่าง
ให้สภาราชวิทยาลัยประกอบด้วยกรรมการสภาราชวิทยาลัยเท่าที่มีอยู่
ในกรณีที่นายกสภาราชวิทยาลัยหรือกรรมการสภาราชวิทยาลัยตามมาตรา ๑๙
(๔) หรือ (๕) พ้นจากตำแหน่งก่อนครบวาระ และได้ทรงพระกรุณาโปรดเกล้าฯ
แต่งตั้งหรือได้มีการเลือกผู้ดำรงตำแหน่งแทนแล้ว
ให้ผู้ซึ่งดำรงตำแหน่งแทนอยู่ในตำแหน่งเพียงเท่ากับวาระที่เหลืออยู่ของผู้ซึ่งตนแทน
แต่ถ้าวาระการดำรงตำแหน่งเหลืออยู่น้อยกว่าเก้าสิบวัน จะไม่ดำเนินการให้มีผู้ดำรงตำแหน่งแทนก็ได้
ในกรณีที่นายกสภาราชวิทยาลัยหรือกรรมการสภาราชวิทยาลัยตามมาตรา
๑๙ (๔) หรือ (๕) พ้นจากตำแหน่งตามวาระ แต่ยังมิได้ทรงพระกรุณาโปรดเกล้าฯ แต่งตั้งนายกสภาราชวิทยาลัยหรือกรรมการสภาราชวิทยาลัยผู้ทรงคุณวุฒิ
หรือยังมิได้เลือกกรรมการสภาราชวิทยาลัยตามมาตรา ๑๙ (๔) ขึ้นใหม่ ให้นายกสภาราชวิทยาลัยหรือกรรมการสภาราชวิทยาลัยตามมาตรา
๑๙ (๔) หรือ (๕)
ซึ่งพ้นจากตำแหน่งปฏิบัติหน้าที่ต่อไปจนกว่าจะได้ทรงพระกรุณาโปรดเกล้าฯ แต่งตั้งนายกสภาราชวิทยาลัยหรือกรรมการสภาราชวิทยาลัยผู้ทรงคุณวุฒิหรือเลือกกรรมการสภาราชวิทยาลัยตามมาตรา
๑๙ (๔) ขึ้นใหม่แล้ว
 
มาตรา ๒๒ 
สภาราชวิทยาลัยมีอำนาจหน้าที่ควบคุมดูแลกิจการทั่วไปของราชวิทยาลัยอำนาจหน้าที่เช่นว่านี้ให้รวมถึง
(๑)
กำหนดทิศทาง เป้าหมายของราชวิทยาลัย และวางนโยบาย รวมทั้งอนุมัติแผนพัฒนาของราชวิทยาลัยที่เกี่ยวกับการดำเนินการตามวัตถุประสงค์ของราชวิทยาลัยตามมาตรา
๖
(๒)
ออกข้อบังคับ ระเบียบ และประกาศของราชวิทยาลัย
เพื่อประโยชน์ในการปฏิบัติงานของราชวิทยาลัย
และอาจมอบหมายให้ส่วนงานใดในราชวิทยาลัยเป็นผู้ออกข้อบังคับ ระเบียบ และประกาศสำหรับส่วนงานนั้นเป็นเรื่อง
ๆ ไปก็ได้
(๓)
ออกข้อบังคับว่าด้วยการบริหารงานบุคคล
และข้อบังคับว่าด้วยสิทธิและสวัสดิการของผู้ปฏิบัติงานในราชวิทยาลัย
(๔)
ออกข้อบังคับเกี่ยวกับการบริหาร การเงิน การพัสดุ และทรัพย์สินของราชวิทยาลัย
(๕) อนุมัติการจัดตั้ง การรวม การเปลี่ยนแปลง
หรือการยุบเลิกส่วนงานตามมาตรา ๘ รวมทั้งการแบ่งหน่วยงานภายในของส่วนงานดังกล่าว
(๖)
อนุมัติการรับสถานศึกษาชั้นสูงหรือสถาบันอื่นเข้าสมทบในราชวิทยาลัยและยกเลิกการรับเข้าสมทบ
(๗)
อนุมัติการจัดการศึกษาร่วม และยกเลิกการจัดการศึกษาร่วมกับสถานศึกษาชั้นสูงหรือสถาบันวิจัยอื่น
(๘)
อนุมัติหลักสูตรการศึกษาและการเปิดสอน รวมทั้งการปรับปรุง
การยุบรวมหรือการยกเลิกหลักสูตรการศึกษา
(๙)
อนุมัติการให้ปริญญา อนุปริญญา และประกาศนียบัตร
ทั้งของราชวิทยาลัยและที่ราชวิทยาลัยจัดการศึกษาร่วมกับสถานศึกษาชั้นสูงหรือสถาบันวิจัยอื่น
รวมทั้งอนุมัติการให้ปริญญากิตติมศักดิ์
(๙/๑)[๖]
พิจารณาดำเนินการเพื่อทรงพระกรุณาโปรดเกล้าฯ แต่งตั้งนายกสภาราชวิทยาลัย*
(๑๐)[๗]
พิจารณาดำเนินการเพื่อทรงพระกรุณาโปรดเกล้าฯ แต่งตั้ง
และพิจารณาถอดถอนนายกสภาราชวิทยาลัย กรรมการสภาราชวิทยาลัยผู้ทรงคุณวุฒิ เลขาธิการราชวิทยาลัย
หัวหน้าส่วนงานตามมาตรา ๘ (๒) (๓) และมาตรา ๘ วรรคสอง ศาสตราจารย์
และศาสตราจารย์พิเศษ
(๑๑)
แต่งตั้งและถอดถอนศาสตราจารย์เกียรติคุณ รองศาสตราจารย์ รองศาสตราจารย์พิเศษ
ผู้ช่วยศาสตราจารย์ ผู้ช่วยศาสตราจารย์พิเศษ และผู้ดำรงตำแหน่งทางวิชาการที่เรียกชื่ออย่างอื่นตามมาตรา
๕๔ วรรคสาม
(๑๒)
แต่งตั้งและถอดถอนรองเลขาธิการราชวิทยาลัย
(๑๓)
แต่งตั้งกรรมการที่ปรึกษาราชวิทยาลัยหรือให้กรรมการที่ปรึกษาราชวิทยาลัยพ้นจากตำแหน่ง
(๑๔)
กำหนดนโยบาย หลักเกณฑ์ และวิธีการเกี่ยวกับการจัดหารายได้
จัดหาแหล่งทุนและทรัพยากรอื่น
(๑๕)
อนุมัติการจัดตั้งหรือร่วมกับบุคคลอื่นในการจัดตั้งองค์กรที่เป็นนิติบุคคลหรือยกเลิกนิติบุคคลที่จัดตั้งขึ้นตามมาตรา
๑๓ (๑๐)
(๑๖)
อนุมัติการตั้งงบประมาณรายรับและงบประมาณรายจ่ายของราชวิทยาลัย
(๑๗)[๘]
ติดตามและประเมินผลการดำเนินงานของเลขาธิการราชวิทยาลัย และหัวหน้าส่วนงานตามมาตรา
๘ (๒) (๓) และมาตรา ๘ วรรคสอง
(๑๘)
รับรองรายงานประจำปีของราชวิทยาลัยและเสนอรายงานนั้นต่อนายกรัฐมนตรีและรัฐมนตรีว่าการกระทรวงการอุดมศึกษา วิทยาศาสตร์
วิจัยและนวัตกรรม[๙]เพื่อทราบ
(๑๙)
แต่งตั้งคณะกรรมการ คณะอนุกรรมการ หรือบุคคลใดบุคคลหนึ่ง เพื่อกระทำการใด ๆ
อันอยู่ในอำนาจหน้าที่ของสภาราชวิทยาลัย รวมทั้งมอบอำนาจให้คณะกรรมการ
คณะอนุกรรมการหรือบุคคลดังกล่าวทำการแทน แล้วรายงานให้สภาราชวิทยาลัยทราบ
(๒๐)
ปฏิบัติหน้าที่อื่นเกี่ยวกับกิจการของราชวิทยาลัยที่มิได้ระบุให้เป็นหน้าที่ของผู้ใดโดยเฉพาะ
 
มาตรา ๒๓  การประชุมและวิธีดำเนินงานของสภาราชวิทยาลัย
ให้เป็นไปตามข้อบังคับของราชวิทยาลัย
 
มาตรา
๒๓/๑[๑๐] 
เพื่อประโยชน์ในการดำเนินงานของราชวิทยาลัย
ราชวิทยาลัยอาจมีประธานราชวิทยาลัยซึ่งทรงพระกรุณาโปรดเกล้าฯ แต่งตั้งก็ได้
ให้สภาราชวิทยาลัยขอรับคำแนะนำและคำปรึกษาในกิจการทั้งปวงตามวัตถุประสงค์ของราชวิทยาลัยตามมาตรา
๖ จากประธานราชวิทยาลัย
ประธานราชวิทยาลัยจะแต่งตั้งรองประธานราชวิทยาลัยเพื่อทำหน้าที่ตามที่ประธานราชวิทยาลัยมอบหมายก็ได้
 
มาตรา ๒๔  ให้มีคณะที่ปรึกษาราชวิทยาลัย ประกอบด้วย
กรรมการที่ปรึกษาราชวิทยาลัยจำนวนหนึ่ง ซึ่งสภาราชวิทยาลัยแต่งตั้งจากบุคคลภายนอกราชวิทยาลัย
คณะที่ปรึกษาราชวิทยาลัยมีหน้าที่ให้คำแนะนำและคำปรึกษาต่อราชวิทยาลัยและสนับสนุนการดำเนินกิจการของราชวิทยาลัย
รวมทั้งการระดมทุนให้แก่ราชวิทยาลัย
จำนวน
คุณสมบัติ หลักเกณฑ์ วิธีการแต่งตั้ง วาระการดำรงตำแหน่งและการพ้นจากตำแหน่งของกรรมการที่ปรึกษาราชวิทยาลัย
ตลอดจนการประชุมและวิธีดำเนินงานของคณะที่ปรึกษาราชวิทยาลัยให้เป็นไปตามข้อบังคับของราชวิทยาลัย
 
มาตรา ๒๕[๑๑] 
ให้มีคณะกรรมการบริหารราชวิทยาลัย ประกอบด้วย เลขาธิการราชวิทยาลัย
เป็นประธาน รองเลขาธิการราชวิทยาลัย และหัวหน้าส่วนงานตามมาตรา ๘ (๒) (๓) และมาตรา
๘ วรรคสอง เป็นกรรมการ
ให้ผู้ช่วยเลขาธิการราชวิทยาลัยคนหนึ่งซึ่งเลขาธิการราชวิทยาลัยมอบหมายเป็นกรรมการและเลขานุการ
 
มาตรา ๒๖ 
คณะกรรมการบริหารราชวิทยาลัยมีอำนาจหน้าที่เกี่ยวกับการเสนอแผนพัฒนาราชวิทยาลัย
พิจารณากลั่นกรองข้อบังคับ ระเบียบ และประกาศของราชวิทยาลัยพิจารณาเกี่ยวกับการจัดตั้งการรวม
การเปลี่ยนแปลง การยุบเลิกส่วนงาน และการแบ่งหน่วยงานภายในของส่วนงาน
ดำเนินการเกี่ยวกับการบริหารงานบุคคล การเงิน และทรัพย์สินของราชวิทยาลัย
ให้คำปรึกษาและข้อแนะนำแก่เลขาธิการราชวิทยาลัย  ทั้งนี้ ตามข้อบังคับของราชวิทยาลัย
 
มาตรา ๒๗ 
การประชุมและวิธีดำเนินงานของคณะกรรมการบริหารราชวิทยาลัย
ให้เป็นไปตามข้อบังคับของราชวิทยาลัย
 
มาตรา ๒๘ 
ให้มีเลขาธิการราชวิทยาลัยเป็นผู้รับผิดชอบการบริหารงานของราชวิทยาลัยและอาจมีรองเลขาธิการราชวิทยาลัยหรือผู้ช่วยเลขาธิการราชวิทยาลัย
หรือจะมีทั้งรองเลขาธิการราชวิทยาลัยและผู้ช่วยเลขาธิการราชวิทยาลัยตามจำนวนที่สภาราชวิทยาลัยกำหนดเพื่อทำหน้าที่และรับผิดชอบตามที่เลขาธิการราชวิทยาลัยมอบหมายก็ได้
 
มาตรา ๒๙  เลขาธิการราชวิทยาลัยนั้น
จะได้ทรงพระกรุณาโปรดเกล้าฯ แต่งตั้งโดยคำแนะนำของสภาราชวิทยาลัยจากผู้มีคุณสมบัติและไม่มีลักษณะต้องห้ามตามมาตรา
๓๑ วรรคหนึ่งและวรรคสาม
หลักเกณฑ์และวิธีการสรรหาเลขาธิการราชวิทยาลัยให้เป็นไปตามข้อบังคับของราชวิทยาลัย
รองเลขาธิการราชวิทยาลัยนั้น
ให้สภาราชวิทยาลัยแต่งตั้งโดยคำแนะนำของเลขาธิการราชวิทยาลัยจากผู้มีคุณสมบัติและไม่มีลักษณะต้องห้ามตามมาตรา
๓๑ วรรคหนึ่งและวรรคสาม
ผู้ช่วยเลขาธิการราชวิทยาลัยนั้น
ให้เลขาธิการราชวิทยาลัยแต่งตั้งจากผู้มีคุณสมบัติและไม่มีลักษณะต้องห้ามตามมาตรา
๓๑ วรรคสองและวรรคสาม
 
มาตรา ๓๐  เลขาธิการราชวิทยาลัยมีวาระการดำรงตำแหน่งคราวละสี่ปีและจะทรงพระกรุณาโปรดเกล้าฯ
แต่งตั้งใหม่อีกได้
เมื่อเลขาธิการราชวิทยาลัยพ้นจากตำแหน่ง
ให้รองเลขาธิการราชวิทยาลัยและผู้ช่วยเลขาธิการราชวิทยาลัยพ้นจากตำแหน่งด้วย
นอกจากการพ้นจากตำแหน่งตามวาระ
เลขาธิการราชวิทยาลัยพ้นจากตำแหน่งเมื่อ
(๑)
ตาย
(๒)
ลาออก
(๓)
ขาดคุณสมบัติหรือมีลักษณะต้องห้ามตามมาตรา ๓๑ วรรคหนึ่งหรือวรรคสาม
(๔)
เป็นคนไร้ความสามารถหรือคนเสมือนไร้ความสามารถ
(๕)
เป็นบุคคลล้มละลาย
(๖)
สภาราชวิทยาลัยมีมติให้ถอดถอนด้วยคะแนนเสียงเกินกว่ากึ่งหนึ่งของจำนวนกรรมการทั้งหมด
(๗)
สภาราชวิทยาลัยมีมติให้พ้นจากตำแหน่ง เนื่องจากไม่ผ่านการประเมินตามหลักเกณฑ์ที่สภาราชวิทยาลัยกำหนดตามมาตรา
๔๔
(๘)
ถูกจำคุกโดยคำพิพากษาถึงที่สุดให้จำคุก
 
มาตรา ๓๑ 
เลขาธิการราชวิทยาลัยและรองเลขาธิการราชวิทยาลัยต้องมีคุณสมบัติอย่างหนึ่งอย่างใด
ดังต่อไปนี้
(๑)
สำเร็จการศึกษาไม่ต่ำกว่าชั้นปริญญาเอกหรือเทียบเท่าจากราชวิทยาลัยหรือสถาบันอุดมศึกษาอื่นที่สภาราชวิทยาลัยรับรอง
และได้ทำการสอนหรือมีประสบการณ์ด้านการบริหารมาแล้วไม่น้อยกว่าสามปีในราชวิทยาลัยหรือสถาบันอุดมศึกษาอื่นที่สภาราชวิทยาลัยรับรอง
หรือมีประสบการณ์ด้านการบริหารอื่นตามหลักเกณฑ์และระยะเวลาที่กำหนดในข้อบังคับของราชวิทยาลัย
(๒)
สำเร็จการศึกษาระดับปริญญาชั้นหนึ่งชั้นใดหรือเทียบเท่าจากราชวิทยาลัยหรือสถาบันอุดมศึกษาอื่นที่สภาราชวิทยาลัยรับรอง
และได้ทำการสอนหรือมีประสบการณ์ด้านการบริหารมาแล้วไม่น้อยกว่าห้าปีในราชวิทยาลัยหรือสถาบันอุดมศึกษาอื่นที่สภาราชวิทยาลัยรับรอง
หรือมีประสบการณ์ด้านการบริหารอื่นตามหลักเกณฑ์และระยะเวลาที่กำหนดในข้อบังคับของราชวิทยาลัย
ผู้ช่วยเลขาธิการราชวิทยาลัยต้องสำเร็จการศึกษาระดับปริญญาชั้นหนึ่งชั้นใดหรือเทียบเท่าจากราชวิทยาลัยหรือสถาบันอุดมศึกษาอื่นที่สภาราชวิทยาลัยรับรอง
นอกจากคุณสมบัติตามวรรคหนึ่งและวรรคสอง
เลขาธิการราชวิทยาลัย รองเลขาธิการราชวิทยาลัยและผู้ช่วยเลขาธิการราชวิทยาลัย
ต้องมีคุณสมบัติอื่นและไม่มีลักษณะต้องห้ามตามที่กำหนดในข้อบังคับของราชวิทยาลัย
 
มาตรา ๓๒  เลขาธิการราชวิทยาลัยเป็นผู้แทนของราชวิทยาลัยในกิจการทั้งปวงและให้มีอำนาจหน้าที่
ดังต่อไปนี้
(๑)
บริหารกิจการของราชวิทยาลัยให้เป็นไปตามกฎหมาย ข้อบังคับ ระเบียบ
และประกาศของราชวิทยาลัย รวมทั้งนโยบายและวัตถุประสงค์ของราชวิทยาลัย
(๒)
บริหารงานบุคคล การเงิน การพัสดุ และทรัพย์สินอื่นของราชวิทยาลัยให้เป็นไปตามกฎหมายข้อบังคับ
ระเบียบ และประกาศของราชวิทยาลัย รวมทั้งมติของสภาราชวิทยาลัย
(๓)[๑๒]
แต่งตั้งผู้ช่วยเลขาธิการราชวิทยาลัยและรองหัวหน้าส่วนงานตามมาตรา ๘ (๒) (๓)
และมาตรา ๘ วรรคสอง หรือให้ผู้ช่วยเลขาธิการราชวิทยาลัยหรือรองหัวหน้าส่วนงานดังกล่าวพ้นจากตำแหน่ง
(๔)
บรรจุ แต่งตั้ง ดำเนินการทางวินัย
และให้ผู้ปฏิบัติงานในราชวิทยาลัยพ้นจากตำแหน่งตามข้อบังคับของราชวิทยาลัย
(๕)
จัดทำแผนพัฒนาและแผนปฏิบัติการตามระยะเวลาที่สภาราชวิทยาลัยกำหนด
รวมทั้งให้มีการติดตามและประเมินผลการดำเนินงานด้านต่าง ๆ ของราชวิทยาลัย
(๖)
จัดหาทรัพยากรจากแหล่งต่าง ๆ
เพื่อสนับสนุนการดำเนินภารกิจให้บรรลุวัตถุประสงค์ของราชวิทยาลัย
(๗)
จัดทำงบประมาณรายรับและงบประมาณรายจ่ายเพื่อเสนอต่อสภาราชวิทยาลัย
(๘)
เสนอรายงานผลการปฏิบัติงานของราชวิทยาลัยด้านต่าง ๆ และรายงานประจำปีของราชวิทยาลัยต่อสภาราชวิทยาลัย
(๙)
ปฏิบัติหน้าที่อื่นตามกฎหมาย ข้อบังคับ ระเบียบ และประกาศของราชวิทยาลัย
หรือตามที่สภาราชวิทยาลัยมอบหมาย
 
มาตรา ๓๓ 
ในกรณีที่เลขาธิการราชวิทยาลัยไม่อาจปฏิบัติหน้าที่ได้
ให้รองเลขาธิการราชวิทยาลัยซึ่งมีอาวุโสสูงสุดเป็นผู้รักษาการแทน
ในกรณีที่ไม่มีผู้ดำรงตำแหน่งเลขาธิการราชวิทยาลัย
หรือไม่มีผู้รักษาการแทนเลขาธิการราชวิทยาลัยตามวรรคหนึ่ง
หรือมีแต่ไม่อาจปฏิบัติหน้าที่ได้
ให้สภาราชวิทยาลัยแต่งตั้งผู้มีคุณสมบัติและไม่มีลักษณะต้องห้ามตามมาตรา ๓๑
วรรคหนึ่งและวรรคสาม เป็นผู้รักษาการแทน
 
มาตรา ๓๔  ในสำนักงานราชวิทยาลัย ให้เลขาธิการราชวิทยาลัยเป็นผู้บังคับบัญชาและรับผิดชอบงานของสำนักงานราชวิทยาลัย
และให้มีผู้อำนวยการสำนักงานราชวิทยาลัย
เพื่อทำหน้าที่และรับผิดชอบตามที่เลขาธิการราชวิทยาลัยมอบหมาย
คุณสมบัติ
หลักเกณฑ์ และวิธีการได้มาซึ่งตำแหน่งผู้อำนวยการสำนักงานราชวิทยาลัย
ให้เป็นไปตามข้อบังคับของราชวิทยาลัย
 
มาตรา ๓๕  ในส่วนงานตามมาตรา ๘
(๒) (๓) และมาตรา ๘ วรรคสอง
ให้มีหัวหน้าส่วนงานคนหนึ่งเป็นผู้บังคับบัญชาและรับผิดชอบงานของส่วนงานนั้น
และจะให้มีรองหัวหน้าส่วนงานตามจำนวนที่สภาราชวิทยาลัยกำหนด เพื่อทำหน้าที่และรับผิดชอบตามที่หัวหน้าส่วนงานมอบหมายก็ได้[๑๓]
หัวหน้าส่วนงานตามวรรคหนึ่งนั้น
จะได้ทรงพระกรุณาโปรดเกล้าฯ แต่งตั้งโดยคำแนะนำของสภาราชวิทยาลัย
ชื่อตำแหน่ง
หลักเกณฑ์ วิธีการได้มา วาระการดำรงตำแหน่ง การพ้นจากตำแหน่ง อำนาจหน้าที่และการบริหารงานของหัวหน้าส่วนงานและรองหัวหน้าส่วนงานตามวรรคหนึ่ง
ให้เป็นไปตามข้อบังคับของราชวิทยาลัย
การรักษาการแทนหัวหน้าส่วนงานตามวรรคหนึ่ง
ให้นำมาตรา ๓๓ มาใช้บังคับโดยอนุโลม
 
มาตรา ๓๖[๑๔] 
หัวหน้าส่วนงานและรองหัวหน้าส่วนงานตามมาตรา ๘ (๒) (๓) และมาตรา ๘ วรรคสอง
ต้องสำเร็จการศึกษาระดับปริญญาชั้นหนึ่งชั้นใดหรือเทียบเท่าจากราชวิทยาลัยหรือสถาบันอุดมศึกษาอื่นที่สภาราชวิทยาลัยรับรอง
และได้ทำการสอนหรือมีประสบการณ์ด้านการบริหารมาแล้วไม่น้อยกว่าสามปีในราชวิทยาลัยหรือสถาบันอุดมศึกษาอื่นที่สภาราชวิทยาลัยรับรอง
หรือมีประสบการณ์ด้านการบริหารอื่นตามหลักเกณฑ์และระยะเวลาที่กำหนดในข้อบังคับของราชวิทยาลัย
นอกจากคุณสมบัติตามวรรคหนึ่ง
หัวหน้าส่วนงานและรองหัวหน้าส่วนงานตามมาตรา ๘ (๒) (๓) และมาตรา ๘ วรรคสอง
ต้องมีคุณสมบัติอื่นและไม่มีลักษณะต้องห้ามตามที่กำหนดในข้อบังคับของราชวิทยาลัย
 
มาตรา ๓๗  ในส่วนงานตามมาตรา ๘
(๒) (๓) และมาตรา ๘ วรรคสอง อาจให้มีคณะกรรมการประจำส่วนงาน
เพื่อทำหน้าที่บริหารส่วนงานนั้นได้[๑๕]
องค์ประกอบ
จำนวน คุณสมบัติ หลักเกณฑ์ วิธีการได้มา วาระการดำรงตำแหน่ง
การพ้นจากตำแหน่งและอำนาจหน้าที่ของกรรมการประจำส่วนงาน
ตลอดจนการประชุมและวิธีดำเนินงานของคณะกรรมการประจำส่วนงาน ให้เป็นไปตามข้อบังคับของราชวิทยาลัย
 
มาตรา ๓๘  ผู้ดำรงตำแหน่งเลขาธิการราชวิทยาลัย
รองเลขาธิการราชวิทยาลัย หัวหน้าส่วนงานและรองหัวหน้าส่วนงาน
จะดำรงตำแหน่งดังกล่าวเกินหนึ่งตำแหน่งในขณะเดียวกันมิได้
ผู้ดำรงตำแหน่งตามวรรคหนึ่งอยู่หนึ่งตำแหน่งแล้ว
ให้รักษาการแทนตำแหน่งอื่นได้อีกเพียงหนึ่งตำแหน่ง
แต่ต้องไม่เกินหนึ่งร้อยแปดสิบวัน
 
มาตรา ๓๙ 
นอกจากที่บัญญัติไว้แล้วในพระราชบัญญัตินี้ การรักษาการแทน การมอบอำนาจให้ปฏิบัติการแทน
ตลอดจนการมอบอำนาจช่วงให้ปฏิบัติการแทนของผู้ดำรงตำแหน่งต่าง ๆ
ในราชวิทยาลัยให้เป็นไปตามข้อบังคับของราชวิทยาลัย
ในกรณีที่มีกฎหมาย
กฎ ข้อบังคับ ระเบียบ คำสั่ง
หรือมติคณะรัฐมนตรีแต่งตั้งหรือกำหนดให้ผู้ดำรงตำแหน่งใดเป็นกรรมการ อนุกรรมการ
หรือมีอำนาจหน้าที่อย่างใด ให้ผู้รักษาการแทนหรือผู้ปฏิบัติการแทนทำหน้าที่กรรมการ
อนุกรรมการ หรือมีอำนาจหน้าที่เช่นเดียวกับผู้ดำรงตำแหน่งนั้นในระหว่างที่รักษาการแทนหรือปฏิบัติการแทนด้วย
แล้วแต่กรณี
 
หมวด ๓
การประกันคุณภาพและการประเมิน
                   
 
มาตรา ๔๐ 
ให้ราชวิทยาลัยจัดให้มีการประกันคุณภาพการศึกษา การวิจัย
และการให้บริการทางการแพทย์และการสาธารณสุข
เพื่อพัฒนาคุณภาพและมาตรฐานของราชวิทยาลัย
ระบบ
หลักเกณฑ์ และวิธีการประกันคุณภาพตามวรรคหนึ่ง
ให้เป็นไปตามข้อบังคับของราชวิทยาลัย
 
มาตรา ๔๑ 
ให้ราชวิทยาลัยจัดให้มีการประเมินส่วนงานของราชวิทยาลัยตามมาตรา ๘
เพื่อพัฒนาคุณภาพและมาตรฐานของราชวิทยาลัยตามหลักเกณฑ์ วิธีการ
และระยะเวลาที่กำหนดในข้อบังคับของราชวิทยาลัย
 
มาตรา ๔๒ 
ให้ราชวิทยาลัยจัดให้มีการประเมินหลักสูตรการศึกษา
การเรียนการสอนและการวัดผลตามหลักสูตรนั้น ตามหลักเกณฑ์ วิธีการ
และระยะเวลาที่สภาราชวิทยาลัยกำหนดแล้วรายงานสภาราชวิทยาลัย และประกาศให้ทราบเป็นการทั่วไป
 
มาตรา ๔๓  ให้มีคณะกรรมการติดตาม ตรวจสอบ
และประเมินผลการปฏิบัติงานของราชวิทยาลัยซึ่งแต่งตั้งโดยสภาราชวิทยาลัยเพื่อตรวจสอบการดำเนินงานของราชวิทยาลัย
องค์ประกอบ
จำนวน คุณสมบัติ หลักเกณฑ์ วิธีการได้มา วาระการดำรงตำแหน่ง การพ้นจากตำแหน่ง
และอำนาจหน้าที่ของกรรมการติดตาม ตรวจสอบ และประเมินผลการปฏิบัติงานของราชวิทยาลัย
ตลอดจนการประชุมและวิธีดำเนินงานของคณะกรรมการติดตาม ตรวจสอบ
และประเมินผลการปฏิบัติงานของราชวิทยาลัย
ให้เป็นไปตามข้อบังคับของราชวิทยาลัย 
ทั้งนี้ ให้มีกรรมการสภาราชวิทยาลัยผู้ทรงคุณวุฒิไม่น้อยกว่าหนึ่งคนเป็นกรรมการติดตาม
ตรวจสอบ และประเมินผลการปฏิบัติงานของราชวิทยาลัย
 
มาตรา ๔๔[๑๖] 
ให้สภาราชวิทยาลัยจัดให้มีการประเมินผลการปฏิบัติหน้าที่ของเลขาธิการราชวิทยาลัย
และหัวหน้าส่วนงานตามมาตรา ๘ (๒) (๓) และมาตรา ๘ วรรคสอง ตามหลักเกณฑ์ วิธีการ
และระยะเวลาที่กำหนดในข้อบังคับของราชวิทยาลัย
 
มาตรา ๔๕  ให้เลขาธิการราชวิทยาลัยจัดให้มีการประเมินผลการปฏิบัติงานของผู้ปฏิบัติงานในราชวิทยาลัย
ตามหลักเกณฑ์ วิธีการ และระยะเวลาที่กำหนดในข้อบังคับของราชวิทยาลัย
 
หมวด ๔
การบัญชีและการตรวจสอบ
                   
 
มาตรา ๔๖  ให้ราชวิทยาลัยวางและรักษาไว้ซึ่งระบบบัญชีอันถูกต้องเป็นไปตามหลักการควบคุมภายในที่ดี
แยกตามส่วนงานของราชวิทยาลัย มีสมุดบัญชีลงรายการแยกตามประเภทของสินทรัพย์ หนี้สิน
ทุน รายได้ และค่าใช้จ่ายตามความเป็นจริง
พร้อมด้วยข้อความอันเป็นที่มาของรายการนั้น ๆ และให้มีการตรวจสอบบัญชีภายในเป็นประจำ
การบันทึกรายการในสมุดบัญชีตามวรรคหนึ่ง
ให้เป็นไปตามมาตรฐานการบัญชีที่รับรองทั่วไป
 
มาตรา ๔๗ 
ให้ราชวิทยาลัยจัดทำงบการเงินส่งผู้สอบบัญชีของราชวิทยาลัยภายในเก้าสิบวันนับแต่วันสิ้นปีบัญชี
วันเริ่มและวันสิ้นปีบัญชีของราชวิทยาลัย
ให้เป็นไปตามประกาศของราชวิทยาลัย
 
มาตรา ๔๘  ให้สำนักงานการตรวจเงินแผ่นดินหรือบุคคลภายนอกซึ่งสภาราชวิทยาลัยแต่งตั้งโดยความเห็นชอบของสำนักงานการตรวจเงินแผ่นดินเป็นผู้สอบบัญชีของราชวิทยาลัย
และให้ทำการตรวจสอบรับรองบัญชีและการเงินทุกประเภทของราชวิทยาลัยทุกรอบปีบัญชี
 
มาตรา ๔๙  ให้ผู้สอบบัญชีมีอำนาจตรวจสอบสรรพสมุดบัญชีและเอกสารหลักฐานต่าง
ๆ ที่เกี่ยวข้องของราชวิทยาลัย
เพื่อการนี้ให้มีอำนาจสอบถามเลขาธิการราชวิทยาลัยและผู้ปฏิบัติงานในราชวิทยาลัย
และเรียกให้ส่งสรรพสมุดบัญชีและเอกสารหลักฐานต่าง ๆ
ที่เกี่ยวข้องของราชวิทยาลัยเป็นการเพิ่มเติมได้ตามความจำเป็น
 
มาตรา ๕๐  ให้ผู้สอบบัญชีจัดทำรายงานผลการสอบบัญชีและการเงินเสนอต่อสภาราชวิทยาลัยภายในหนึ่งร้อยห้าสิบวันนับแต่วันสิ้นปีบัญชี
เพื่อให้สภาราชวิทยาลัยเสนอต่อนายกรัฐมนตรี
ให้ราชวิทยาลัยเผยแพร่รายงานประจำปีของปีที่สิ้นไปนั้น
แสดงบัญชีงบดุล บัญชีทำการ และบัญชีรายรับและรายจ่ายที่ผู้สอบบัญชีรับรองแล้ว
พร้อมทั้งแสดงผลงานของราชวิทยาลัยในปีที่ล่วงมาและแผนงานที่จะจัดทำในปีต่อไปภายในหนึ่งร้อยแปดสิบวันนับแต่วันสิ้นปีบัญชี
 
มาตรา ๕๑ 
ให้เลขาธิการราชวิทยาลัยเป็นผู้ดำรงตำแหน่งระดับสูงตามกฎหมายประกอบรัฐธรรมนูญว่าด้วยการป้องกันและปราบปรามการทุจริต
 
หมวด ๕
การกำกับและดูแล
                   
 
มาตรา ๕๒ 
นายกรัฐมนตรีมีอำนาจหน้าที่กำกับและดูแลโดยทั่วไปซึ่งกิจการของราชวิทยาลัย
ให้เป็นไปตามวัตถุประสงค์ตามมาตรา ๖
และให้สอดคล้องกับนโยบายของรัฐบาลหรือมติคณะรัฐมนตรีที่เกี่ยวกับราชวิทยาลัยเป็นการเฉพาะ
ในกรณีที่มีปัญหาข้อขัดแย้งในการดำเนินกิจการของราชวิทยาลัยซึ่งอาจเกิดความเสียหายต่อส่วนรวม
ให้นายกรัฐมนตรีเสนอคณะรัฐมนตรีพิจารณา เมื่อคณะรัฐมนตรีวินิจฉัยเป็นประการใดแล้ว
ให้ผู้เกี่ยวข้องมีหน้าที่ต้องปฏิบัติตามคำวินิจฉัยของคณะรัฐมนตรี
 
มาตรา ๕๓  บรรดาเรื่องที่ราชวิทยาลัยจะต้องเสนอไปยังคณะรัฐมนตรีตามพระราชบัญญัตินี้ให้นายกรัฐมนตรีเป็นผู้เสนอ
 
หมวด ๖
ตำแหน่งทางวิชาการ
                   
 
มาตรา ๕๔ 
คณาจารย์ประจำของราชวิทยาลัยมีตำแหน่งทางวิชาการ ดังต่อไปนี้
(๑)
ศาสตราจารย์
(๒)
รองศาสตราจารย์
(๓)
ผู้ช่วยศาสตราจารย์
(๔)
อาจารย์
ศาสตราจารย์นั้น
จะได้ทรงพระกรุณาโปรดเกล้าฯ แต่งตั้งโดยคำแนะนำของสภาราชวิทยาลัย
สภาราชวิทยาลัยอาจกำหนดให้มีตำแหน่งทางวิชาการที่เรียกชื่ออย่างอื่นได้โดยทำเป็นประกาศของราชวิทยาลัยและประกาศในราชกิจจานุเบกษา
คุณสมบัติ
หลักเกณฑ์ และวิธีการแต่งตั้งและถอดถอนผู้ดำรงตำแหน่งทางวิชาการ
ให้เป็นไปตามข้อบังคับของราชวิทยาลัย
 
มาตรา ๕๕ 
ศาสตราจารย์พิเศษนั้น จะได้ทรงพระกรุณาโปรดเกล้าฯ แต่งตั้งจากผู้ซึ่งมิได้เป็นคณาจารย์ประจำของราชวิทยาลัย
โดยคำแนะนำของสภาราชวิทยาลัย
คุณสมบัติ
หลักเกณฑ์ และวิธีการแต่งตั้งและถอดถอนศาสตราจารย์พิเศษ ให้เป็นไปตามข้อบังคับของราชวิทยาลัย
 
มาตรา ๕๖ 
ศาสตราจารย์ซึ่งมีความรู้ความสามารถและความชำนาญเป็นพิเศษ
และพ้นจากตำแหน่งไปโดยไม่มีความผิด
สภาราชวิทยาลัยอาจแต่งตั้งให้เป็นศาสตราจารย์เกียรติคุณในสาขาวิชาที่ศาสตราจารย์ผู้นั้นมีความเชี่ยวชาญเพื่อเป็นเกียรติยศได้
คุณสมบัติ หลักเกณฑ์
และวิธีการแต่งตั้งและถอดถอนศาสตราจารย์เกียรติคุณ ให้เป็นไปตามข้อบังคับของราชวิทยาลัย
 
มาตรา ๕๗ 
สภาราชวิทยาลัยอาจแต่งตั้งผู้ซึ่งมีคุณสมบัติเหมาะสมและมิได้เป็นคณาจารย์ประจำของราชวิทยาลัยเป็นรองศาสตราจารย์พิเศษหรือผู้ช่วยศาสตราจารย์พิเศษได้
เลขาธิการราชวิทยาลัยอาจแต่งตั้งผู้ซึ่งมีคุณสมบัติเหมาะสมและมิได้เป็นคณาจารย์ประจำของราชวิทยาลัยเป็นอาจารย์พิเศษได้
โดยคำแนะนำของหัวหน้าส่วนงานตามมาตรา ๘ (๒) (๓) หรือมาตรา ๘ วรรคสอง
ที่มีหน้าที่เกี่ยวกับการจัดการเรียนการสอน[๑๗]
คุณสมบัติ
หลักเกณฑ์ และวิธีการแต่งตั้งและถอดถอนรองศาสตราจารย์พิเศษ
ผู้ช่วยศาสตราจารย์พิเศษ และอาจารย์พิเศษ ให้เป็นไปตามข้อบังคับของราชวิทยาลัย
 
มาตรา ๕๘  บุคคลซึ่งได้รับพระกรุณาโปรดเกล้าฯ
แต่งตั้งให้ดำรงตำแหน่งศาสตราจารย์หรือศาสตราจารย์พิเศษ หรือได้รับแต่งตั้งให้ดำรงตำแหน่งศาสตราจารย์เกียรติคุณ
รองศาสตราจารย์ รองศาสตราจารย์พิเศษ ผู้ช่วยศาสตราจารย์
ผู้ช่วยศาสตราจารย์พิเศษหรือตำแหน่งทางวิชาการที่เรียกชื่ออย่างอื่นตามมาตรา ๕๔
วรรคสาม
ให้มีสิทธิใช้ตำแหน่งทางวิชาการดังกล่าวเป็นคำนำหน้านามเพื่อแสดงวิทยฐานะได้ตลอดไป
การใช้คำนำหน้านามตามวรรคหนึ่ง
ให้ใช้อักษรย่อ ดังต่อไปนี้
ศาสตราจารย์                        ใช้อักษรย่อ
ศ.
ศาสตราจารย์พิเศษ                 ใช้อักษรย่อ
ศ. (พิเศษ)
ศาสตราจารย์เกียรติคุณ            ใช้อักษรย่อ
ศ. (เกียรติคุณ)
รองศาสตราจารย์                   ใช้อักษรย่อ
รศ.
รองศาสตราจารย์พิเศษ             ใช้อักษรย่อ
รศ. (พิเศษ)
ผู้ช่วยศาสตราจารย์                 ใช้อักษรย่อ
ผศ.
ผู้ช่วยศาสตราจารย์พิเศษ           ใช้อักษรย่อ
ผศ. (พิเศษ)
การใช้คำนำหน้านามและการใช้อักษรย่อคำนำหน้านามสำหรับตำแหน่งทางวิชาการที่เรียกชื่ออย่างอื่น
ให้เป็นไปตามข้อบังคับของราชวิทยาลัย
 
หมวด ๗
ปริญญาและเครื่องหมายวิทยฐานะ
                   
 
มาตรา ๕๙  ปริญญามีสามชั้น คือ
ปริญญาเอก      เรียกว่า ดุษฎีบัณฑิต       ใช้อักษรย่อ ด.
ปริญญาโท       เรียกว่า มหาบัณฑิต       ใช้อักษรย่อ ม.
ปริญญาตรี       เรียกว่า บัณฑิต            ใช้อักษรย่อ
บ.
 
มาตรา ๖๐  ราชวิทยาลัยมีอำนาจให้ปริญญา อนุปริญญา
หรือประกาศนียบัตรในสาขาวิชาที่มีการสอนในราชวิทยาลัย และร่วมให้ปริญญา อนุปริญญา
หรือประกาศนียบัตรในสาขาวิชาที่มีการจัดการศึกษาร่วมกับสถานศึกษาชั้นสูงหรือสถาบันวิจัยอื่นในประเทศหรือต่างประเทศ
หรือขององค์การระหว่างประเทศ
การกำหนดให้สาขาวิชาใดมีปริญญา
อนุปริญญา หรือประกาศนียบัตรชั้นใดและจะใช้อักษรย่อสำหรับสาขาวิชานั้นอย่างไร
ให้เป็นไปตามประกาศของราชวิทยาลัยและประกาศในราชกิจจานุเบกษา
 
มาตรา ๖๑ 
สภาราชวิทยาลัยอาจออกข้อบังคับกำหนดให้ผู้สำเร็จการศึกษาชั้นปริญญาตรีได้รับปริญญาตรีเกียรตินิยมอันดับหนึ่งหรือปริญญาตรีเกียรตินิยมอันดับสองได้
 
มาตรา ๖๒  สภาราชวิทยาลัยอาจออกข้อบังคับกำหนดให้มีประกาศนียบัตรชั้นต่าง
ๆ ดังต่อไปนี้
(๑)
ประกาศนียบัตรบัณฑิตชั้นสูง
ออกให้แก่ผู้สำเร็จการศึกษาในสาขาวิชาใดสาขาวิชาหนึ่งภายหลังที่ได้รับปริญญาโทหรือเทียบเท่าแล้ว
(๒)
ประกาศนียบัตรบัณฑิต ออกให้แก่ผู้สำเร็จการศึกษาในสาขาวิชาใดสาขาวิชาหนึ่งภายหลังที่ได้รับปริญญาตรีหรือเทียบเท่าแล้ว
(๓)
อนุปริญญา
ออกให้แก่ผู้สำเร็จการศึกษาในสาขาวิชาใดสาขาวิชาหนึ่งก่อนถึงขั้นได้รับปริญญาตรี
(๔)
ประกาศนียบัตร ออกให้แก่ผู้สำเร็จการศึกษาหรือวิจัยเฉพาะวิชา
หรือผู้สำเร็จการฝึกอบรม
 
มาตรา ๖๓  ราชวิทยาลัยมีอำนาจให้ปริญญากิตติมศักดิ์แก่บุคคลซึ่งสภาราชวิทยาลัยเห็นว่าทรงคุณวุฒิสมควรแก่ปริญญานั้น
ๆ แต่จะให้ปริญญาดังกล่าวแก่คณาจารย์ประจำ
ผู้ปฏิบัติงานในราชวิทยาลัยผู้ดำรงตำแหน่งต่าง ๆ ในราชวิทยาลัย นายกสภาราชวิทยาลัย
หรือกรรมการสภาราชวิทยาลัยในขณะดำรงตำแหน่งนั้นไม่ได้
ชั้น
สาขาของปริญญา และหลักเกณฑ์การให้ปริญญากิตติมศักดิ์
ให้เป็นไปตามข้อบังคับของราชวิทยาลัย
 
มาตรา ๖๔ 
ราชวิทยาลัยอาจกำหนดให้มีครุยวิทยฐานะหรือเข็มวิทยฐานะเป็นเครื่องหมายแสดงวิทยฐานะของผู้ได้รับปริญญา
ประกาศนียบัตรบัณฑิตชั้นสูง ประกาศนียบัตรบัณฑิต อนุปริญญาหรือประกาศนียบัตร
และอาจกำหนดให้มีครุยประจำตำแหน่งนายกสภาราชวิทยาลัย
ครุยประจำตำแหน่งกรรมการสภาราชวิทยาลัย
ครุยประจำตำแหน่งกรรมการที่ปรึกษาราชวิทยาลัย
ครุยประจำตำแหน่งผู้บริหารหรือครุยประจำตำแหน่งคณาจารย์ของราชวิทยาลัยได้
การกำหนดลักษณะ
ชนิด ประเภท และส่วนประกอบของครุยวิทยฐานะ เข็มวิทยฐานะและครุยประจำตำแหน่ง
ให้ทำเป็นประกาศของราชวิทยาลัยและประกาศในราชกิจจานุเบกษา
ครุยวิทยฐานะ
เข็มวิทยฐานะ
และครุยประจำตำแหน่งจะใช้ในโอกาสใดโดยมีเงื่อนไขอย่างใดให้เป็นไปตามข้อบังคับของราชวิทยาลัย
 
มาตรา ๖๕  ราชวิทยาลัยอาจกำหนดให้มีตรา เครื่องหมาย
หรือสัญลักษณ์ของราชวิทยาลัยหรือส่วนงานของราชวิทยาลัยได้
โดยทำเป็นประกาศของราชวิทยาลัยและประกาศในราชกิจจานุเบกษา
การใช้ตรา
เครื่องหมาย หรือสัญลักษณ์ตามวรรคหนึ่งเพื่อการค้า
หรือการใช้สิ่งดังกล่าวที่มิใช่เพื่อประโยชน์ของราชวิทยาลัยหรือส่วนงานของราชวิทยาลัย
ต้องได้รับอนุญาตเป็นหนังสือจากราชวิทยาลัย
 
มาตรา ๖๖ 
ราชวิทยาลัยอาจกำหนดให้มีเครื่องแบบ เครื่องหมาย หรือเครื่องแต่งกายของนักศึกษาและผู้ปฏิบัติงานในราชวิทยาลัยได้
โดยทำเป็นข้อบังคับของราชวิทยาลัยและประกาศในราชกิจจานุเบกษา
 
หมวด ๘
บทกำหนดโทษ
                   
 
มาตรา ๖๗  ผู้ใดใช้ครุยวิทยฐานะ เข็มวิทยฐานะ
ครุยประจำตำแหน่ง เครื่องแบบ
เครื่องหมายหรือเครื่องแต่งกายของนักศึกษาและผู้ปฏิบัติงานในราชวิทยาลัย
โดยไม่มีสิทธิที่จะใช้ หรือใช้สิ่งใดที่เลียนแบบสิ่งดังกล่าว หรือแสดงด้วยประการใด
ๆ ว่าตนมีปริญญา อนุปริญญา หรือประกาศนียบัตร หรือมีตำแหน่งใดในราชวิทยาลัยโดยที่ตนไม่มีสิทธิ
ถ้าได้กระทำเพื่อให้บุคคลอื่นเชื่อว่าตนมีสิทธิที่จะใช้
หรือมีวิทยฐานะหรือมีตำแหน่งเช่นนั้น ต้องระวางโทษจำคุกไม่เกินหกเดือน
หรือปรับไม่เกินห้าหมื่นบาท หรือทั้งจำทั้งปรับ
 
มาตรา ๖๘  ผู้ใดกระทำการอย่างหนึ่งอย่างใดดังต่อไปนี้
ต้องระวางโทษจำคุกไม่เกินหนึ่งปีหรือปรับไม่เกินหนึ่งแสนบาท หรือทั้งจำทั้งปรับ
(๑)
ปลอมหรือทำเลียนแบบซึ่งตรา เครื่องหมาย
หรือสัญลักษณ์ของราชวิทยาลัยหรือส่วนงานของราชวิทยาลัย
ไม่ว่าจะทำเป็นสีใดหรือทำด้วยวิธีใด ๆ
(๒)
ใช้ตรา เครื่องหมาย หรือสัญลักษณ์ของราชวิทยาลัยหรือส่วนงานของราชวิทยาลัยปลอมหรือซึ่งทำเลียนแบบ
(๓)
ใช้หรือทำให้ปรากฏซึ่งตรา เครื่องหมาย
หรือสัญลักษณ์ของราชวิทยาลัยหรือส่วนงานของราชวิทยาลัย ที่วัตถุหรือสินค้าใด ๆ
โดยฝ่าฝืนมาตรา ๖๕ วรรคสอง
ถ้าผู้กระทำความผิดตาม
(๑) เป็นผู้กระทำความผิดตาม (๒) ด้วย ให้ลงโทษตาม (๒) แต่กระทงเดียว
ความผิดตาม
(๓) เป็นความผิดอันยอมความได้
 
บทเฉพาะกาล
                   
 
มาตรา ๖๙ 
ให้โอนงบประมาณของสำนักงานคณะกรรมการการอุดมศึกษาเฉพาะในส่วนที่เกี่ยวกับแผนงานพัฒนาด้านสาธารณสุข
ผลผลิตที่ ๑ ผลงานการให้บริการรักษาพยาบาลและส่งเสริมสุขภาพเพื่อการศึกษา และแผนงานส่งเสริมการวิจัยและพัฒนา
ผลผลิตที่ ๑
ผลงานวิจัยเพื่อสร้างองค์ความรู้ในส่วนที่เกี่ยวกับการสนับสนุนการดำเนินการวิจัยของสถาบันวิจัยจุฬาภรณ์ไปเป็นของราชวิทยาลัยตามพระราชบัญญัตินี้
 
มาตรา ๗๐  ในวันที่พระราชบัญญัตินี้ใช้บังคับ
ให้ใบอนุญาตจัดตั้งสถาบันบัณฑิตศึกษาจุฬาภรณ์ที่ออกตามพระราชบัญญัติสถาบันอุดมศึกษาเอกชน
พ.ศ. ๒๕๔๖ เป็นอันสิ้นสุดลง
และให้ถือว่าสถาบันบัณฑิตศึกษาจุฬาภรณ์เป็นอันเลิกกิจการตามพระราชบัญญัติดังกล่าว
โดยไม่ต้องดำเนินการเลิกกิจการหรือชำระบัญชี
ให้ราชวิทยาลัยที่จัดตั้งขึ้นตามพระราชบัญญัตินี้รับไว้ซึ่งบรรดากิจการ
ทรัพย์สิน สิทธิ หนี้ ภาระผูกพัน
และรายได้ของสถาบันบัณฑิตศึกษาจุฬาภรณ์ที่จัดตั้งขึ้นตามพระราชบัญญัติสถาบันอุดมศึกษาเอกชน
พ.ศ. ๒๕๔๖
 
มาตรา ๗๑ 
ในระหว่างที่ยังไม่มีสภาราชวิทยาลัยตามพระราชบัญญัตินี้ ให้สภาราชวิทยาลัยประกอบด้วย
ประธานกรรมการมูลนิธิจุฬาภรณ์และเลขาธิการมูลนิธิจุฬาภรณ์ซึ่งดำรงตำแหน่งอยู่ในวันก่อนวันที่พระราชบัญญัตินี้ใช้บังคับ
เป็นนายกสภาราชวิทยาลัย และอุปนายกสภาราชวิทยาลัยและให้ประธานกรรมการมูลนิธิจุฬาภรณ์แต่งตั้งผู้ทรงคุณวุฒิจำนวนไม่เกินสิบห้าคน เป็นกรรมการสภาราชวิทยาลัย  ทั้งนี้
จนกว่าจะมีสภาราชวิทยาลัยตามพระราชบัญญัตินี้ ซึ่งต้องไม่เกินหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
ในกรณีที่ตำแหน่งนายกสภาราชวิทยาลัย อุปนายกสภาราชวิทยาลัย
หรือกรรมการสภาราชวิทยาลัยตามวรรคหนึ่งว่างลงไม่ว่าด้วยเหตุใด
ให้สภาราชวิทยาลัยประกอบด้วยกรรมการสภาราชวิทยาลัยเท่าที่มีอยู่
 
มาตรา ๗๒  ในระยะเริ่มแรกให้นายกสภาราชวิทยาลัยตามมาตรา ๗๑
แต่งตั้งผู้รักษาการในตำแหน่งเลขาธิการราชวิทยาลัย
จนกว่าจะมีการแต่งตั้งเลขาธิการราชวิทยาลัยขึ้นตามพระราชบัญญัตินี้  ทั้งนี้
ต้องไม่เกินหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
 
มาตรา ๗๓  ให้ผู้ซึ่งเป็นศาสตราจารย์
ศาสตราจารย์พิเศษ รองศาสตราจารย์ รองศาสตราจารย์พิเศษ ผู้ช่วยศาสตราจารย์
ผู้ช่วยศาสตราจารย์พิเศษ
และอาจารย์ของสถาบันบัณฑิตศึกษาจุฬาภรณ์อยู่ในวันก่อนวันที่พระราชบัญญัตินี้ใช้บังคับ
เป็นศาสตราจารย์ ศาสตราจารย์พิเศษ รองศาสตราจารย์ รองศาสตราจารย์พิเศษ
ผู้ช่วยศาสตราจารย์ ผู้ช่วยศาสตราจารย์พิเศษ
และอาจารย์ของราชวิทยาลัยตามพระราชบัญญัตินี้
สิทธิในการเข้าสู่ตำแหน่งศาสตราจารย์
รองศาสตราจารย์ หรือผู้ช่วยศาสตราจารย์ มิให้เสียไปเพราะเหตุที่มาเป็นผู้ปฏิบัติงานในราชวิทยาลัย
 
มาตรา ๗๔ 
พนักงานหรือลูกจ้างของสถาบันวิจัยจุฬาภรณ์และโรงพยาบาลจุฬาภรณ์ ซึ่งเป็นหน่วยงานภายในของมูลนิธิจุฬาภรณ์
และพนักงานหรือลูกจ้างของสถาบันบัณฑิตศึกษาจุฬาภรณ์
ซึ่งจัดตั้งขึ้นตามพระราชบัญญัติสถาบันอุดมศึกษาเอกชน พ.ศ. ๒๕๔๖ อยู่ในวันก่อนวันที่พระราชบัญญัตินี้ใช้บังคับ
ผู้ใดสมัครใจจะเป็นผู้ปฏิบัติงานในราชวิทยาลัย ให้แจ้งความจำนงต่อเลขาธิการราชวิทยาลัยภายในเก้าสิบวันนับแต่วันที่พระราชบัญญัตินี้ใช้บังคับ
และให้ราชวิทยาลัยรับผู้นั้นเป็นผู้ปฏิบัติงานในราชวิทยาลัย
โดยให้นับเวลาทำงานในขณะที่เป็นพนักงานหรือลูกจ้างของสถาบันวิจัยจุฬาภรณ์
โรงพยาบาลจุฬาภรณ์
และสถาบันบัณฑิตศึกษาจุฬาภรณ์ต่อเนื่องกับเวลาทำงานของผู้นั้นในฐานะที่เป็นผู้ปฏิบัติงานในราชวิทยาลัยตามพระราชบัญญัตินี้ด้วย
 
มาตรา ๗๕  ให้พนักงานหรือลูกจ้างซึ่งสมัครใจเป็นผู้ปฏิบัติงานในราชวิทยาลัยตามมาตรา
๗๔
ได้รับเงินเดือนหรือค่าจ้างเท่าที่เคยได้รับอยู่เดิมไปพลางก่อนจนกว่าจะได้บรรจุและแต่งตั้งให้ดำรงตำแหน่งในราชวิทยาลัย
และเมื่อได้รับการบรรจุและแต่งตั้งแล้ว จะได้รับเงินเดือนหรือค่าจ้างเพียงใด
ให้เป็นไปตามข้อบังคับของราชวิทยาลัย ซึ่งต้องไม่น้อยกว่าที่เคยได้รับอยู่ในวันก่อนวันที่เข้าเป็นผู้ปฏิบัติงานในราชวิทยาลัยส่วนสวัสดิการและประโยชน์ตอบแทนอย่างอื่น
ให้เป็นไปตามข้อบังคับของราชวิทยาลัย
 
มาตรา ๗๖ 
ให้นักศึกษาซึ่งอยู่ระหว่างการศึกษาในสถาบันบัณฑิตศึกษาจุฬาภรณ์ซึ่งจัดตั้งขึ้นตามพระราชบัญญัติสถาบันอุดมศึกษาเอกชน
พ.ศ. ๒๕๔๖
อยู่ในวันก่อนวันที่พระราชบัญญัตินี้ใช้บังคับเป็นนักศึกษาของราชวิทยาลัยตามพระราชบัญญัตินี้
ในการจัดการศึกษาของราชวิทยาลัยให้หลักสูตรการศึกษาของสถาบันบัณฑิตศึกษาจุฬาภรณ์ซึ่งจัดตั้งขึ้นตามพระราชบัญญัติสถาบันอุดมศึกษาเอกชน
พ.ศ. ๒๕๔๖ ที่ใช้บังคับอยู่ในวันก่อนวันที่พระราชบัญญัตินี้ใช้บังคับ
ยังคงใช้เป็นหลักสูตรการศึกษาของราชวิทยาลัยต่อไป
 
 
ผู้รับสนองพระบรมราชโองการ
พลเอก
ประยุทธ์  จันทร์โอชา
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่สถาบันวิจัยจุฬาภรณ์ได้จัดตั้งขึ้นโดยมติคณะรัฐมนตรีเมื่อ พ.ศ. ๒๕๓๐
เพื่อเฉลิมฉลองวโรกาสที่พระบาทสมเด็จพระเจ้าอยู่หัวทรงมีพระชนมพรรษาครบห้ารอบเป็นองค์กรภายในของมูลนิธิจุฬาภรณ์
โดยมีศาสตราจารย์สมเด็จพระเจ้าลูกเธอ เจ้าฟ้าจุฬาภรณวลัยลักษณ์
อัครราชกุมารี เป็นองค์ประธาน ต่อมาศาสตราจารย์สมเด็จพระเจ้าลูกเธอ
เจ้าฟ้าจุฬาภรณวลัยลักษณ์ อัครราชกุมารี ได้ทรงก่อตั้งโรงพยาบาลจุฬาภรณ์ขึ้น เพื่อเฉลิมพระเกียรติสมเด็จพระนางเจ้าฯ
พระบรมราชินีนาถในวโรกาสครบหกรอบพระชนมพรรษา
และสถาบันบัณฑิตศึกษาจุฬาภรณ์ได้จัดตั้งขึ้นในวโรกาสครบสี่รอบพระชันษาขององค์ประธานมูลนิธิจุฬาภรณ์
หน่วยงานทั้งสามหน่วยดังกล่าวได้ทำงานประสานและเกื้อกูลซึ่งกันและกันสร้างคุณูปการแก่ประเทศชาตินานัปการ
เพื่อให้สถาบันวิจัยจุฬาภรณ์ โรงพยาบาลจุฬาภรณ์ และสถาบันบัณฑิตศึกษาจุฬาภรณ์
สามารถดำเนินการได้อย่างมีเอกภาพ ประสิทธิภาพ และเกิดประโยชน์สูงสุดแก่ประชาชนและประเทศชาติ
สมควรจัดตั้งราชวิทยาลัยจุฬาภรณ์ขึ้น ให้เป็นสถาบันการวิจัยและวิชาการชั้นสูง
จัดการศึกษาทางวิชาการและวิชาชีพด้านวิทยาศาสตร์ เทคโนโลยี สิ่งแวดล้อม การแพทย์
และการสาธารณสุขชั้นนำของภูมิภาคและเนื่องจากในการจัดตั้งราชวิทยาลัยจุฬาภรณ์มีความจำเป็นบางประการที่อาจกระทบสิทธิของบุคคลตามกฎหมายเอกชน
ซึ่งต้องอาศัยอำนาจตามบทบัญญัติแห่งกฎหมายในการดำเนินการเพื่อให้บรรลุวัตถุประสงค์ในการจัดตั้ง  จึงจำเป็นต้องตราพระราชบัญญัตินี้
                     
พระราชบัญญัติราชวิทยาลัยจุฬาภรณ์ (ฉบับที่ ๒) พ.ศ. ๒๕๖๐[๑๘]
 
มาตรา ๒  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๑๗  ให้แก้ไขคำว่า ประธานสภาราชวิทยาลัย และคำว่า รองประธานสภาราชวิทยาลัย
ในพระราชบัญญัติราชวิทยาลัยจุฬาภรณ์ พ.ศ. ๒๕๕๙ เป็นคำว่า นายกสภาราชวิทยาลัย และคำว่า อุปนายกสภาราชวิทยาลัย ทุกแห่ง
 
มาตรา ๑๘ 
ข้าราชการหรือลูกจ้างของส่วนราชการใดที่ปฏิบัติหน้าที่ในตำแหน่งที่เกี่ยวข้องกับงานด้านวิชาการและการบริการที่เกี่ยวกับวิทยาศาสตร์
เทคโนโลยี การแพทย์ และการสาธารณสุขสมัครใจจะเปลี่ยนไปเป็นผู้ปฏิบัติงานในราชวิทยาลัย
ให้แจ้งความจำนงเป็นหนังสือต่อผู้บังคับบัญชาและเลขาธิการราชวิทยาลัยภายในหกปีนับแต่วันที่พระราชบัญญัตินี้ใช้บังคับ
และให้ราชวิทยาลัยจัดให้มีการคัดเลือกหรือการประเมินตามหลักเกณฑ์ที่ราชวิทยาลัยกำหนด
และเมื่อบุคคลดังกล่าวผ่านการคัดเลือกหรือการประเมินแล้ว ให้ราชวิทยาลัยดำเนินการบรรจุเป็นผู้ปฏิบัติงานในราชวิทยาลัย
ข้าราชการซึ่งราชวิทยาลัยบรรจุเป็นผู้ปฏิบัติงานในราชวิทยาลัยตามวรรคหนึ่งแล้ว
ให้ถือว่าเป็นการออกจากราชการเพราะทางราชการเลิกหรือยุบตำแหน่งตามกฎหมายว่าด้วยบำเหน็จบำนาญข้าราชการ
หรือกฎหมายว่าด้วยกองทุนบำเหน็จบำนาญข้าราชการ แล้วแต่กรณี  ทั้งนี้
นับแต่วันที่ได้รับการบรรจุเป็นผู้ปฏิบัติงานในราชวิทยาลัย
ลูกจ้างของส่วนราชการซึ่งราชวิทยาลัยบรรจุเป็นผู้ปฏิบัติงานในราชวิทยาลัยตามวรรคหนึ่งแล้วให้ถือว่าเป็นการออกจากงานเพราะทางราชการยุบตำแหน่ง
และให้มีสิทธิได้รับบำเหน็จตามระเบียบกระทรวงการคลังว่าด้วยบำเหน็จลูกจ้าง
เพื่อประโยชน์ในการนับเวลาทำงานสำหรับคำนวณสิทธิประโยชน์ตามข้อบังคับของราชวิทยาลัย
ข้าราชการหรือลูกจ้างของส่วนราชการผู้ใดเปลี่ยนไปเป็นผู้ปฏิบัติงานในราชวิทยาลัยตามมาตรานี้ประสงค์จะให้นับเวลาราชการหรือเวลาทำงานในขณะที่เป็นข้าราชการหรือลูกจ้างต่อเนื่องกับเวลาทำงานของผู้ปฏิบัติงานในราชวิทยาลัย
แล้วแต่กรณี ก็ให้มีสิทธิกระทำได้ โดยแสดงความจำนงว่าไม่ขอรับบำเหน็จหรือบำนาญ
การไม่ขอรับบำเหน็จหรือบำนาญตามวรรคสี่
จะต้องกระทำภายในสามสิบวันนับแต่วันที่ได้รับการบรรจุเป็นผู้ปฏิบัติงานในราชวิทยาลัย
สำหรับกรณีของข้าราชการให้ดำเนินการตามกฎหมายว่าด้วยบำเหน็จบำนาญข้าราชการหรือกฎหมายว่าด้วยกองทุนบำเหน็จบำนาญข้าราชการ
แล้วแต่กรณี
สำหรับกรณีของลูกจ้างให้กระทำเป็นหนังสือลงลายมือชื่อเป็นหลักฐานยื่นต่อเลขาธิการราชวิทยาลัยเพื่อส่งต่อไปให้กระทรวงการคลังทราบ
 
มาตรา ๑๙ 
ให้นายกรัฐมนตรีและรัฐมนตรีว่าการกระทรวงศึกษาธิการรักษาการตามพระราชบัญญัตินี้  ทั้งนี้
ในส่วนที่เกี่ยวกับอำนาจหน้าที่ของตน
 
หมายเหตุ :- เหตุผลในการประกาศใช้พระราชบัญญัติฉบับนี้ คือ
โดยที่การดำเนินงานตามวัตถุประสงค์ของราชวิทยาลัยในการวิจัย การจัดการศึกษา
และการผลิตบุคลากรในระดับสูงเพื่อสร้างองค์ความรู้การเป็นศูนย์ความเป็นเลิศทางด้านวิทยาศาสตร์
เทคโนโลยี สิ่งแวดล้อม การแพทย์ และการสาธารณสุข
และการให้บริการทางการแพทย์และการสาธารณสุขแก่ประชาชน จะต้องดำเนินงานด้วยความรวดเร็วเพื่อประโยชน์ในการให้บริการแก่ประชาชนและการพัฒนาประเทศ
สมควรแยกสถาบันวิจัยจุฬาภรณ์ออกจากการเป็นส่วนงานของราชวิทยาลัย
เพื่อให้การบริหารงานของราชวิทยาลัยมีความคล่องตัวและสามารถดำเนินงานให้บรรลุวัตถุประสงค์ดังกล่าวได้
รวมทั้งจะเป็นประโยชน์ต่อสถาบันวิจัยจุฬาภรณ์ที่จะดำเนินงานตามภารกิจได้โดยเร็วและมีความเป็นอิสระในการบริหารงานและการบริหารงบประมาณ
นอกจากนี้ เพื่อประโยชน์ในการดำเนินงานของราชวิทยาลัย
สมควรกำหนดให้ราชวิทยาลัยอาจมีประธานราชวิทยาลัย
เพื่อให้คำแนะนำและคำปรึกษาต่อสภาราชวิทยาลัยในกิจการทั้งปวงตามวัตถุประสงค์ของราชวิทยาลัย
รวมทั้งสมควรแก้ไขชื่อตำแหน่งประธานสภาราชวิทยาลัยและรองประธานสภาราชวิทยาลัยเพื่อให้มีความเหมาะสมยิ่งขึ้น  จึงจำเป็นต้องตราพระราชบัญญัตินี้
 
พระราชบัญญัติปรับปรุงกระทรวง
ทบวง กรม (ฉบับที่ ๑๙) พ.ศ. ๒๕๖๒[๑๙]
 
มาตรา ๒ 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๑๔ 
บรรดาบทบัญญัติแห่งกฎหมายว่าด้วยการจัดตั้งสถาบันอุดมศึกษาที่อยู่ในสังกัดกระทรวงศึกษาธิการหรืออยู่ในกำกับดูแลของรัฐมนตรีว่าการกระทรวงศึกษาธิการที่ใช้บังคับอยู่ในวันก่อนวันที่พระราชบัญญัตินี้ใช้บังคับในส่วนที่กำหนดให้รัฐมนตรีว่าการกระทรวงศึกษาธิการเป็นผู้รักษาการหรือเป็นผู้รักษาการร่วม
ให้เปลี่ยนเป็นรัฐมนตรีว่าการกระทรวงการอุดมศึกษา วิทยาศาสตร์
วิจัยและนวัตกรรมเป็นผู้รักษาการหรือเป็นผู้รักษาการร่วม
ให้เปลี่ยนแปลงองค์ประกอบของสภาสถาบันอุดมศึกษาหรือคณะกรรมการตามกฎหมายว่าด้วยการจัดตั้งสถาบันอุดมศึกษาตามวรรคหนึ่งเพื่อให้สอดคล้องกับการโอนอำนาจหน้าที่และการเปลี่ยนแปลงผู้รักษาการตามพระราชบัญญัตินี้  ทั้งนี้ ตามที่กำหนดในบัญชี ๓
ท้ายพระราชบัญญัตินี้
ความในวรรคหนึ่งและวรรคสองไม่ใช้บังคับแก่สถาบันการอาชีวศึกษา
กระทรวงศึกษาธิการ ที่จัดตั้งขึ้นตามกฎหมายว่าด้วยการอาชีวศึกษา
 
มาตรา
๑๖  บรรดาบทบัญญัติแห่งกฎหมาย กฎ
ระเบียบ ข้อบังคับ ประกาศ คำสั่ง
และมติของคณะรัฐมนตรีใดที่ใช้บังคับอยู่ในวันก่อนวันที่พระราชบัญญัตินี้ใช้บังคับ
อ้างถึง กระทรวงศึกษาธิการ รัฐมนตรีว่าการกระทรวงศึกษาธิการ
ปลัดกระทรวงศึกษาธิการ หรือผู้ดำรงตำแหน่ง
หรือผู้ปฏิบัติหน้าที่ในกระทรวงศึกษาธิการ หากเกี่ยวกับการอุดมศึกษาหรือการจัดตั้งสถาบันอุดมศึกษา
ซึ่งอยู่ในอำนาจหน้าที่ของกระทรวงการอุดมศึกษา วิทยาศาสตร์ วิจัยและนวัตกรรม
ให้ถือว่าบทบัญญัตินั้นอ้างถึง
กระทรวงการอุดมศึกษา วิทยาศาสตร์ วิจัยและนวัตกรรม รัฐมนตรีว่าการกระทรวงการอุดมศึกษา วิทยาศาสตร์
วิจัยและนวัตกรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม
หรือผู้ดำรงตำแหน่งหรือผู้ปฏิบัติหน้าที่ในกระทรวงการอุดมศึกษา วิทยาศาสตร์
วิจัยและนวัตกรรม ตามพระราชบัญญัตินี้ แล้วแต่กรณี
ให้เปลี่ยนแปลงองค์ประกอบของสภาหรือคณะกรรมการตามกฎหมายที่เกี่ยวข้องกับการโอนสำนักงานคณะกรรมการการอุดมศึกษา
กระทรวงศึกษาธิการ ไปเป็นส่วนราชการตามมาตรา ๑๐ วรรคสอง
เพื่อให้สอดคล้องกับการโอนอำนาจหน้าที่และการเปลี่ยนแปลงผู้รักษาการตามพระราชบัญญัตินี้  ทั้งนี้ ตามที่กำหนดในบัญชี ๔
ท้ายพระราชบัญญัตินี้
ความในวรรคหนึ่งและวรรคสองไม่ใช้บังคับแก่สถาบันการอาชีวศึกษา
กระทรวงศึกษาธิการ ที่จัดตั้งขึ้นตามกฎหมายว่าด้วยการอาชีวศึกษา
 
มาตรา
๑๗  ให้นายกรัฐมนตรีรักษาการตามพระราชบัญญัตินี้
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ โดยที่การอุดมศึกษา วิทยาศาสตร์
วิจัยและนวัตกรรม เป็นกลไกสำคัญในการพัฒนาประเทศให้เจริญเติบโตอย่างมั่นคง
มั่งคั่ง และยั่งยืน เพื่อรองรับความเปลี่ยนแปลงของโลกที่จะเกิดขึ้นในอนาคต
สมควรจัดตั้งกระทรวงการอุดมศึกษา วิทยาศาสตร์
วิจัยและนวัตกรรมขึ้น เพื่อให้มีการบูรณาการ การเรียนการสอน การวิจัย และการสร้างสรรค์นวัตกรรมด้านวิทยาศาสตร์ เทคโนโลยี
และศาสตร์อื่นเข้าด้วยกัน และให้เกิดความร่วมมือในการปฏิบัติหน้าที่ระหว่างสถาบันอุดมศึกษาและสถาบันวิจัยในทิศทางที่สอดคล้องกับยุทธศาสตร์ชาติ
แผน และนโยบายในการพัฒนาประเทศ 
จึงจำเป็นต้องตราพระราชบัญญัตินี้


 
 
ปวันวิทย์/จัดทำ
๔
มกราคม ๒๕๖๑
 
ปริญสินีย์/ตรวจ
๑๐
มกราคม ๒๕๖๑
 
พัชรภรณ์/เพิ่มเติม
๒๒
มกราคม ๒๕๖๓
 
วิชพงษ์/ตรวจ
๒๒
มกราคม ๒๕๖๓
 





[๑]
ราชกิจจานุเบกษา เล่ม ๑๓๓/ตอนที่ ๗ ก/หน้า ๑/๑๙ มกราคม ๒๕๕๙


[๒] คำว่า รัฐมนตรีว่าการกระทรวงการอุดมศึกษา
วิทยาศาสตร์ วิจัยและนวัตกรรม เปลี่ยนโดยมาตรา ๑๔
แห่งพระราชบัญญัติปรับปรุงกระทรวง ทบวง กรม (ฉบับที่ ๑๙)พ.ศ. ๒๕๖๒


[๓] มาตรา ๘ วรรคหนึ่ง แก้ไขเพิ่มเติมโดยพระราชบัญญัติราชวิทยาลัยจุฬาภรณ์ (ฉบับที่ ๒) พ.ศ. ๒๕๖๐


[๔] มาตรา ๙ วรรคหนึ่ง แก้ไขเพิ่มเติมโดยพระราชบัญญัติราชวิทยาลัยจุฬาภรณ์ (ฉบับที่ ๒) พ.ศ. ๒๕๖๐


[๕] มาตรา
๑๙ วรรคหนึ่ง (๓) แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๖] มาตรา
๒๒ (๙/๑) เพิ่มโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๗] มาตรา ๒๒ (๑๐) แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๘] มาตรา ๒๒ (๑๗) แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๙] คำว่า รัฐมนตรีว่าการกระทรวงการอุดมศึกษา
วิทยาศาสตร์ วิจัยและนวัตกรรม เปลี่ยนโดยมาตรา ๑๖
แห่งพระราชบัญญัติปรับปรุงกระทรวง ทบวง กรม (ฉบับที่ ๑๙)พ.ศ. ๒๕๖๒


[๑๐] มาตรา
๒๓/๑ เพิ่มโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๑๑] มาตรา
๒๕ แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๑๒] มาตรา ๓๒ (๓) แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๑๓] มาตรา
๓๕ วรรคหนึ่ง แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๑๔] มาตรา
๓๖ แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๑๕] มาตรา ๓๗
วรรคหนึ่ง แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๑๖] มาตรา
๔๔ แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๑๗] มาตรา
๕๗ วรรคสอง แก้ไขเพิ่มเติมโดยพระราชบัญญัติราชวิทยาลัยจุฬาภรณ์
(ฉบับที่ ๒) พ.ศ. ๒๕๖๐


[๑๘] ราชกิจจานุเบกษา
เล่ม ๑๓๔/ตอนที่ ๑๓๑ ก/หน้า ๒๔/๒๗ ธันวาคม ๒๕๖๐


[๑๙]
ราชกิจจานุเบกษา เล่ม ๑๓๖/ตอนที่ ๕๗ ก/หน้า ๑/๑ พฤษภาคม ๒๕๖๒




