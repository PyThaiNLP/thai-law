
















พระราชบัญญัติ
สภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ
พ.ศ. ๒๕๖๒
                   
 
สมเด็จพระเจ้าอยู่หัวมหาวชิราลงกรณ
บดินทรเทพยวรางกูร
ให้ไว้ ณ วันที่ ๒๖ เมษายน พ.ศ.
๒๕๖๒
เป็นปีที่ ๔ ในรัชกาลปัจจุบัน
 
สมเด็จพระเจ้าอยู่หัวมหาวชิราลงกรณ บดินทรเทพยวรางกูร
มีพระราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติทำหน้าที่รัฐสภา
ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ พ.ศ.
๒๕๖๒
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓  ให้ยกเลิก
(๑)
พระราชบัญญัติกองทุนสนับสนุนการวิจัย พ.ศ. ๒๕๓๕
(๒) พระราชบัญญัติว่าด้วยวิทยาศาสตร์
เทคโนโลยีและนวัตกรรมแห่งชาติ พ.ศ. ๒๕๕๑
(๓)
คำสั่งหัวหน้าคณะรักษาความสงบแห่งชาติ ที่ ๖๒/๒๕๕๙ เรื่อง การปฏิรูประบบวิจัยและนวัตกรรมของประเทศ
ลงวันที่ ๖ ตุลาคม พุทธศักราช ๒๕๕๙
 
มาตรา
๔  ในพระราชบัญญัตินี้
สภานโยบาย
หมายความว่า สภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ
การอุดมศึกษา
หมายความว่า การศึกษาในระดับที่สูงกว่าการศึกษาขั้นพื้นฐานตามกฎหมายว่าด้วยการศึกษาแห่งชาติ
โดยมีวัตถุประสงค์เพื่อสร้างและเผยแพร่องค์ความรู้และนวัตกรรม ผลิตและพัฒนากำลังคนในด้านวิชาการและวิชาชีพชั้นสูง
สถาบันอุดมศึกษา หมายความว่า
สถาบันที่จัดการอุดมศึกษาระดับปริญญาและระดับต่ำกว่าปริญญาทั้งที่เป็นของรัฐและของเอกชน
หน่วยงานในระบบวิจัยและนวัตกรรม หมายความว่า
หน่วยงานของรัฐและเอกชน รวมทั้งสถาบันอุดมศึกษาที่ดำเนินการเกี่ยวกับการวิจัยและนวัตกรรม
การวิจัย
หมายความว่า การศึกษาค้นคว้า วิเคราะห์ หรือทดลองอย่างเป็นระบบ อันจะทำให้ได้มาซึ่งข้อเท็จจริง ความรู้ใหม่
หรือหลักการไปใช้ในการตั้งกฎ ทฤษฎี แนวทางในการปฏิบัติเพื่อเป็นพื้นฐานของการพัฒนาด้านวิทยาศาสตร์
เทคโนโลยี สังคมศาสตร์ มนุษยศาสตร์ และศิลปวิทยาการแขนงต่าง ๆ รวมทั้งเพื่อสร้างนวัตกรรม
อันจะสามารถนำมาใช้ประโยชน์ได้
ระบบวิจัย หมายความว่า การทำงานร่วมกันอย่างเป็นระบบของหน่วยงานที่เกี่ยวข้องด้านการวิจัยและนวัตกรรม
เพื่อสร้างความเชื่อมโยงกันอย่างประสานสอดคล้อง และเป็นไปในทิศทางเดียวกัน เพื่อนำไปสู่การบรรลุเป้าหมายตามที่กำหนด
มาตรฐานการวิจัย หมายความว่า ข้อกำหนดเกี่ยวกับคุณลักษณะและคุณภาพที่พึงประสงค์ของการวิจัยและนวัตกรรมที่ต้องการให้เกิดขึ้นในทุกกระบวนการของการวิจัยและนวัตกรรมอย่างเป็นระบบและสอดคล้องกับมาตรฐานสากล
 ทั้งนี้ รวมถึงจริยธรรมที่นักวิจัยพึงปฏิบัติด้วย
นวัตกรรม หมายความว่า ผลิตภัณฑ์ สิ่งประดิษฐ์ บริการ
กรรมวิธีที่เกี่ยวกับการผลิต การจัดโครงสร้างองค์กร
ระบบบริหารจัดการ การบริหารการเงิน ธุรกิจ การตลาด หรือในการอื่นใด  ทั้งนี้
ซึ่งเป็นสิ่งใหม่หรือพัฒนาให้ดีขึ้นกว่าเดิมอย่างมีนัยสำคัญและนำไปใช้ประโยชน์ได้ในวงกว้างทั้งในเชิงพาณิชย์และสาธารณะ
กองทุน
หมายความว่า กองทุนส่งเสริมวิทยาศาสตร์ วิจัยและนวัตกรรม
กระทรวง หมายความว่า กระทรวงการอุดมศึกษา วิทยาศาสตร์
วิจัยและนวัตกรรม
รัฐมนตรี
หมายความว่า รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม
 
มาตรา
๕  ให้นายกรัฐมนตรีและรัฐมนตรีว่าการกระทรวงการอุดมศึกษา
วิทยาศาสตร์วิจัยและนวัตกรรม รักษาการตามพระราชบัญญัตินี้
นายกรัฐมนตรีมีอำนาจกำกับนโยบาย
ยุทธศาสตร์ แผน และการจัดสรรงบประมาณ รวมทั้งให้มีอำนาจตีความและวินิจฉัยชี้ขาดปัญหาอันเกี่ยวกับการปฏิบัติการตามที่กำหนดไว้ในบทเฉพาะกาลของพระราชบัญญัตินี้
และรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรมมีอำนาจกำกับดูแลหน่วยงานในกำกับ
 
หมวด ๑
สภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ
                   
 
ส่วนที่ ๑
สภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ
                   
 
มาตรา
๖  ให้มีสภานโยบายการอุดมศึกษา วิทยาศาสตร์
วิจัยและนวัตกรรมแห่งชาติ ประกอบด้วย
(๑)
นายกรัฐมนตรี เป็นประธานสภานโยบาย
(๒) รองนายกรัฐมนตรีซึ่งนายกรัฐมนตรีมอบหมาย เป็นรองประธานสภานโยบายคนที่หนึ่ง
(๓) รัฐมนตรีว่าการกระทรวงการอุดมศึกษา วิทยาศาสตร์
วิจัยและนวัตกรรม เป็นรองประธานสภานโยบายคนที่สอง
(๔)
กรรมการโดยตำแหน่ง ได้แก่ รัฐมนตรีว่าการกระทรวงกลาโหม
รัฐมนตรีว่าการกระทรวงการคลัง รัฐมนตรีว่าการกระทรวงเกษตรและสหกรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม
รัฐมนตรีว่าการกระทรวงพาณิชย์ รัฐมนตรีว่าการกระทรวงแรงงาน
รัฐมนตรีว่าการกระทรวงศึกษาธิการ รัฐมนตรีว่าการกระทรวงสาธารณสุข
รัฐมนตรีว่าการกระทรวงอุตสาหกรรม เลขาธิการสภาพัฒนาการเศรษฐกิจและสังคมแห่งชาติ
ผู้อำนวยการสำนักงบประมาณ ประธานกรรมการการอุดมศึกษา และประธานกรรมการส่งเสริมวิทยาศาสตร์
วิจัยและนวัตกรรม
(๕)
กรรมการสภานโยบายผู้ทรงคุณวุฒิ จำนวนไม่เกินเก้าคน ซึ่งคณะรัฐมนตรีแต่งตั้งจากบุคคลผู้มีความรู้ความเชี่ยวชาญและความสามารถเป็นที่ประจักษ์ด้านการอุดมศึกษาไม่เกินสามคน
ด้านวิทยาศาสตร์ เทคโนโลยี ไม่เกินสามคน และด้านสังคมศาสตร์หรือมนุษยศาสตร์
ไม่เกินสามคน โดยแต่ละด้านต้องแต่งตั้งจากผู้ซึ่งที่ประชุมอธิการบดีแห่งประเทศไทย
ที่ประชุมคณะกรรมการอธิการบดีมหาวิทยาลัยเทคโนโลยีราชมงคล
ที่ประชุมอธิการบดีมหาวิทยาลัยราชภัฏ และสมาคมสถาบันอุดมศึกษาเอกชน ร่วมกันเสนอด้านละหนึ่งคน
(๖)
กรรมการสภานโยบายผู้ทรงคุณวุฒิ จำนวนหนึ่งคน ซึ่งคณะรัฐมนตรีแต่งตั้งจากบุคคลซึ่งหน่วยงานในระบบวิจัยและนวัตกรรมที่มิใช่สถาบันอุดมศึกษาร่วมกันเสนอ
ให้ปลัดกระทรวงการอุดมศึกษา
วิทยาศาสตร์ วิจัยและนวัตกรรม เป็นกรรมการและเลขานุการ และให้ผู้อำนวยการสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ เป็นกรรมการและผู้ช่วยเลขานุการ
หลักเกณฑ์และวิธีการได้มาซึ่งกรรมการสภานโยบายผู้ทรงคุณวุฒิตาม
(๕) และ (๖) รวมทั้งการได้มาซึ่งกรรมการสภานโยบายผู้ทรงคุณวุฒิตาม (๕) และ (๖) เพื่อดำรงตำแหน่งแทนผู้ซึ่งพ้นจากตำแหน่งก่อนวาระตามมาตรา
๙ วรรคสอง ให้เป็นไปตามระเบียบที่คณะรัฐมนตรีกำหนด
กรรมการสภานโยบายผู้ทรงคุณวุฒิตาม
(๕) และ (๖) ต้องไม่เป็นข้าราชการ พนักงานหรือลูกจ้างของส่วนราชการ รัฐวิสาหกิจ
องค์การมหาชน หรือหน่วยงานอื่นของรัฐ เว้นแต่เป็นบุคลากรของสถาบันอุดมศึกษาหรือหน่วยงานในระบบวิจัยและนวัตกรรม
 
มาตรา
๗  เพื่อประโยชน์ในการส่งเสริมให้มีการผลิตกำลังคนให้เป็นไปตามความต้องการของประเทศและให้มีการนำวิทยาศาสตร์ ผลงานวิจัยและนวัตกรรมไปใช้ประโยชน์อย่างแท้จริงให้สภานโยบายแต่งตั้งที่ปรึกษาของสภานโยบายจำนวนไม่เกินห้าคน
และให้ที่ปรึกษาของสภานโยบายเข้าร่วมประชุมสภานโยบายและมีสิทธิชี้แจงแสดงความคิดเห็นแต่ไม่มีสิทธิออกเสียงลงคะแนน
ความในวรรคหนึ่งให้นำไปใช้บังคับแก่คณะกรรมการส่งเสริมวิทยาศาสตร์
วิจัยและนวัตกรรม คณะกรรมการอำนวยการสำนักงานสภานโยบายการอุดมศึกษา วิทยาศาสตร์
วิจัยและนวัตกรรมแห่งชาติ และคณะกรรมการอำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรม ด้วยโดยอนุโลม แต่ให้แต่งตั้งที่ปรึกษาได้จำนวนไม่เกินสามคน
 
มาตรา
๘  กรรมการสภานโยบายผู้ทรงคุณวุฒิตามมาตรา ๖
(๕) และ (๖) ต้องมีคุณสมบัติและไม่มีลักษณะต้องห้าม ดังต่อไปนี้
(๑)
มีสัญชาติไทย
(๒)
มีอายุไม่เกินเจ็ดสิบห้าปี
(๓)
ไม่เป็นหรือเคยเป็นบุคคลล้มละลายทุจริต
(๔)
ไม่เป็นคนไร้ความสามารถหรือคนเสมือนไร้ความสามารถ
(๕)
ไม่เคยได้รับโทษจำคุกโดยคำพิพากษาถึงที่สุดให้จำคุก เว้นแต่เป็นโทษสำหรับความผิดที่ได้กระทำโดยประมาทหรือความผิดลหุโทษ
(๖)
ไม่เคยถูกไล่ออก ปลดออก หรือให้ออกจากราชการ
หน่วยงานของรัฐ รัฐวิสาหกิจ หรือหน่วยงานของเอกชน
เพราะทุจริตต่อหน้าที่หรือประพฤติชั่วอย่างร้ายแรง
 
มาตรา
๙  กรรมการสภานโยบายผู้ทรงคุณวุฒิตามมาตรา ๖
(๕) และ (๖) มีวาระการดำรงตำแหน่งคราวละสี่ปี
และอาจได้รับแต่งตั้งใหม่อีกได้ แต่จะดำรงตำแหน่งติดต่อกันเกินสองวาระไม่ได้
ในกรณีกรรมการสภานโยบายผู้ทรงคุณวุฒิตามมาตรา
๖ (๕) หรือ (๖) พ้นจากตำแหน่งก่อนครบวาระ ให้สภานโยบายประกอบด้วยกรรมการสภานโยบายเท่าที่เหลืออยู่
 ในกรณีนี้ คณะรัฐมนตรีอาจแต่งตั้งผู้อื่นแทนได้
และให้ผู้ได้รับแต่งตั้งแทนตำแหน่งที่ว่างอยู่ในตำแหน่งเท่ากับวาระที่เหลืออยู่ของผู้ซึ่งตนแทน
เว้นแต่วาระเหลืออยู่น้อยกว่าเก้าสิบวันจะไม่แต่งตั้งแทนก็ได้
ในกรณีที่มีการแต่งตั้งกรรมการสภานโยบายผู้ทรงคุณวุฒิตามมาตรา
๖ (๕) เพิ่มขึ้นในระหว่างที่กรรมการสภานโยบายผู้ทรงคุณวุฒิตามมาตรา ๖ (๕) ซึ่งได้รับการแต่งตั้งไว้แล้วยังมีวาระอยู่ในตำแหน่งให้ผู้ซึ่งได้รับแต่งตั้งให้เป็นกรรมการสภานโยบายผู้ทรงคุณวุฒิตามมาตรา
๖ (๕) เพิ่มขึ้นอยู่ในตำแหน่งเท่ากับวาระที่เหลืออยู่ของกรรมการสภานโยบายผู้ทรงคุณวุฒิตามมาตรา
๖ (๕) ซึ่งได้รับแต่งตั้งไว้แล้ว
ในกรณีที่กรรมการสภานโยบายผู้ทรงคุณวุฒิตามมาตรา
๖ (๕) หรือ (๖) พ้นจากตำแหน่งตามวาระ แต่ยังมิได้ดำเนินการให้ได้มาซึ่งกรรมการสภานโยบายผู้ทรงคุณวุฒิตามมาตรา
๖ (๕) หรือ (๖) ขึ้นใหม่ ให้กรรมการสภานโยบายผู้ทรงคุณวุฒิตามมาตรา
๖ (๕) หรือ (๖) ซึ่งพ้นจากตำแหน่งปฏิบัติหน้าที่ต่อไป จนกว่าจะได้แต่งตั้งกรรมการสภานโยบายผู้ทรงคุณวุฒิตามมาตรา
๖ (๕) หรือ (๖) ขึ้นใหม่
 
มาตรา
๑๐  นอกจากการพ้นจากตำแหน่งตามวาระ กรรมการสภานโยบายผู้ทรงคุณวุฒิตามมาตรา
๖ (๕) หรือ (๖) พ้นจากตำแหน่งเมื่อ
(๑)
ตาย
(๒)
ลาออก
(๓)
คณะรัฐมนตรีให้ออก เพราะบกพร่องต่อหน้าที่ มีความประพฤติเสื่อมเสีย
หรือหย่อนความสามารถ
(๔)
สภานโยบายมีมติด้วยคะแนนเสียงไม่น้อยกว่าสามในสี่ของจำนวนกรรมการสภานโยบายทั้งหมดเท่าที่มีอยู่
ให้พ้นจากตำแหน่งเนื่องจากกระทำการหรือมีพฤติการณ์ไม่เหมาะสมในการปฏิบัติหน้าที่กรรมการสภานโยบาย
(๕)
ขาดคุณสมบัติหรือมีลักษณะต้องห้ามอย่างหนึ่งอย่างใดตามมาตรา ๘
 
มาตรา
๑๑  ให้สภานโยบายมีหน้าที่และอำนาจ ดังต่อไปนี้
(๑)
เสนอนโยบาย ยุทธศาสตร์ และแผนด้านการอุดมศึกษาเพื่อผลิตและพัฒนากำลังคนของประเทศ
และแผนด้านวิทยาศาสตร์ วิจัยและนวัตกรรมของประเทศที่สอดคล้องกับยุทธศาสตร์ชาติแผนแม่บท และแผนอื่น
รวมทั้งนโยบายของรัฐบาล ต่อคณะรัฐมนตรีเพื่อให้ความเห็นชอบ
(๒)
พิจารณาให้ความเห็นชอบกรอบวงเงินงบประมาณประจำปีด้านการอุดมศึกษาในความรับผิดชอบของกระทรวง
และงบประมาณด้านวิทยาศาสตร์ วิจัยและนวัตกรรมของประเทศ ก่อนที่สำนักงบประมาณจะนำเสนอคณะรัฐมนตรี
รวมทั้งเสนอระบบการจัดสรรและบริหารงบประมาณแบบบูรณาการที่มุ่งผลสัมฤทธิ์ตามกรอบวงเงินดังกล่าว
ให้สอดคล้องกับนโยบาย ยุทธศาสตร์ และแผนตาม (๑) ต่อคณะรัฐมนตรีเพื่อพิจารณาอนุมัติ
(๓)
กำกับให้คณะกรรมการส่งเสริมวิทยาศาสตร์ วิจัยและนวัตกรรม คณะกรรมการการอุดมศึกษาและคณะกรรมการมาตรฐานการอุดมศึกษาตามกฎหมายว่าด้วยระเบียบบริหารราชการกระทรวงการอุดมศึกษา
วิทยาศาสตร์ วิจัยและนวัตกรรม สถาบันอุดมศึกษา และหน่วยงานในระบบวิจัยและนวัตกรรมของประเทศ ดำเนินงานให้เป็นไปในทิศทางที่มีความเชื่อมโยงและสอดคล้องกับนโยบาย
ยุทธศาสตร์ และแผนตาม (๑)
(๔)
เสนอต่อคณะรัฐมนตรีเพื่อให้มีการเร่งรัดและติดตามให้มีการเสนอหรือการปรับปรุงกฎหมาย
กฎ ระเบียบ หรือข้อบังคับ ที่เกี่ยวข้องกับการอุดมศึกษา วิทยาศาสตร์
วิจัยและนวัตกรรม เพื่อให้สามารถแข่งขันได้ในระดับโลก เชื่อมโยงการอุดมศึกษา
วิทยาศาสตร์ วิจัยและนวัตกรรมกับผู้ประกอบการภาคเอกชนและภาครัฐ
และสามารถพัฒนาและแก้ไขปัญหาของชุมชนและสังคมได้อย่างยั่งยืน
(๕)
เสนอแนะต่อคณะรัฐมนตรีเพื่อให้มีการกำหนดมาตรการและแรงจูงใจทางการเงินการคลังและสิทธิประโยชน์อื่นสำหรับการระดมทุน
เพื่อส่งเสริมการพัฒนาการอุดมศึกษา วิทยาศาสตร์ วิจัยและนวัตกรรม
(๖)
จัดให้มีการติดตามและประเมินผลการดำเนินการตามนโยบาย
ยุทธศาสตร์ และแผนด้านการอุดมศึกษา รวมทั้งแผนด้านวิทยาศาสตร์
วิจัยและนวัตกรรมของประเทศ
(๗)
กำกับ เร่งรัด และติดตามให้มีการจัดทำฐานข้อมูลการอุดมศึกษา ฐานข้อมูลมาตรฐานการอุดมศึกษา
และฐานข้อมูลด้านวิทยาศาสตร์ วิจัยและนวัตกรรม ตลอดจนการบูรณาการและการเชื่อมโยงกันระหว่างฐานข้อมูลดังกล่าว
และประกาศกำหนดหลักเกณฑ์ วิธีการ และเงื่อนไขในการเปิดเผยข้อมูลดังกล่าวต่อสาธารณชน
(๘)
แต่งตั้งคณะกรรมการ คณะกรรมการพิเศษเฉพาะเรื่อง
คณะอนุกรรมการ เพื่อปฏิบัติงานตามที่สภานโยบายมอบหมายหรือมอบให้ทำการแทน
และรายงานให้สภานโยบายทราบ
(๙)
ออกระเบียบ ข้อบังคับ หรือประกาศ เพื่อปฏิบัติการให้เป็นไปตามพระราชบัญญัตินี้หรือกฎหมายอื่น
(๑๐)
เสนอรายงานประจำปีเกี่ยวกับการอุดมศึกษา วิทยาศาสตร์ วิจัยและนวัตกรรมต่อคณะรัฐมนตรีและรัฐสภา
(๑๑)
ปฏิบัติหน้าที่อื่นตามที่บัญญัติไว้ในพระราชบัญญัตินี้และกฎหมายอื่น
หรือตามที่คณะรัฐมนตรีหรือนายกรัฐมนตรีมอบหมาย
 
มาตรา
๑๒  เมื่อคณะรัฐมนตรีให้ความเห็นชอบกรอบวงเงินตามมาตรา
๑๑ (๒) แล้ว ในการเสนอขอจัดสรรงบประมาณด้านการอุดมศึกษา และงบประมาณด้านวิทยาศาสตร์
วิจัยและนวัตกรรม ให้ดำเนินการ ดังต่อไปนี้
(๑)
งบประมาณด้านการอุดมศึกษา ให้นายกรัฐมนตรีโดยข้อเสนอของรัฐมนตรีและคณะกรรมการการอุดมศึกษาตามกฎหมายว่าด้วยระเบียบบริหารราชการกระทรวงการอุดมศึกษา
วิทยาศาสตร์ วิจัยและนวัตกรรม แต่งตั้งคณะกรรมการพิจารณางบประมาณด้านการอุดมศึกษาขึ้นคณะหนึ่ง ประกอบด้วย บุคคลซึ่งสภานโยบายมีมติแต่งตั้งเป็นประธานกรรมการ
ผู้แทนคณะกรรมการการอุดมศึกษาจำนวนไม่เกินสองคน ผู้แทนสำนักงบประมาณจำนวนไม่เกินสองคน
เป็นกรรมการ และปลัดกระทรวงการอุดมศึกษาวิทยาศาสตร์
วิจัยและนวัตกรรมเป็นกรรมการและเลขานุการ และจะแต่งตั้งผู้แทนสำนักงบประมาณตามจำนวนที่เห็นสมควรเป็นผู้ช่วยเลขานุการก็ได้
ทำหน้าที่พิจารณาคำของบประมาณรายจ่ายประเภทงบลงทุนและงบเงินอุดหนุนในการพัฒนาความเป็นเลิศของสถาบันอุดมศึกษาและการผลิตกำลังคนระดับสูงเฉพาะทางตามความต้องการของประเทศของสถาบันอุดมศึกษาทุกแห่งในความรับผิดชอบของกระทรวงก่อนเสนอไปยังสำนักงบประมาณเพื่อเสนอคณะรัฐมนตรี
(๒)
งบประมาณด้านวิทยาศาสตร์ วิจัยและนวัตกรรม ให้นายกรัฐมนตรีโดยข้อเสนอของคณะกรรมการส่งเสริมวิทยาศาสตร์
วิจัยและนวัตกรรม แต่งตั้งคณะกรรมการพิจารณางบประมาณด้านวิทยาศาสตร์
วิจัยและนวัตกรรมขึ้นคณะหนึ่ง ประกอบด้วย บุคคลซึ่งสภานโยบายมีมติแต่งตั้งเป็นประธานกรรมการ
ผู้แทนคณะกรรมการส่งเสริมวิทยาศาสตร์ วิจัยและนวัตกรรมจำนวนไม่เกินสองคน ผู้แทนสำนักงบประมาณจำนวนไม่เกินสองคน
เป็นกรรมการ และผู้อำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรม เป็นกรรมการและเลขานุการ และจะแต่งตั้งผู้แทนสำนักงบประมาณตามจำนวนที่เห็นสมควรเป็นผู้ช่วยเลขานุการก็ได้
ทำหน้าที่พิจารณาคำของบประมาณของกองทุน ก่อนเสนอไปยังสำนักงบประมาณเพื่อเสนอคณะรัฐมนตรี
หลักเกณฑ์ วิธีการ และเงื่อนไขการดำเนินการตามวรรคหนึ่ง
ให้เป็นไปตามที่สภานโยบายกำหนด
โดยสอดคล้องกับนโยบาย ยุทธศาสตร์ และแผนตามมาตรา ๑๑ (๑)
 
มาตรา
๑๓  การทำคำขอและการจัดสรรงบประมาณให้สถาบันอุดมศึกษาในความรับผิดชอบของกระทรวงหรือหน่วยงานในระบบวิจัยและนวัตกรรม
ให้เป็นไปตามกฎหมายว่าด้วยการอุดมศึกษาหรือกฎหมายว่าด้วยการส่งเสริมวิทยาศาสตร์
การวิจัยและนวัตกรรม แล้วแต่กรณี
 
มาตรา
๑๔  เพื่อประโยชน์ในการดำเนินการวิจัยและส่งเสริมนวัตกรรมด้านใหม่ที่มีความสำคัญยิ่งต่อการพัฒนาประเทศหรือเป็นประโยชน์ยิ่งต่อประชาชน
หรือเพื่อประโยชน์ในการผลิตกำลังคนระดับสูงเฉพาะทางที่มีความสำคัญยิ่งต่อการพัฒนาประเทศ
สภานโยบายอาจมอบหมายให้บุคคล คณะบุคคล
หน่วยงานของรัฐ หรือหน่วยงานภาคเอกชน รับผิดชอบดำเนินการวิจัยหรือสร้างนวัตกรรมด้านใหม่นั้น หรือดำเนินการผลิตกำลังคนระดับสูงเฉพาะทาง
 ทั้งนี้ โดยให้ได้รับการส่งเสริมและสิทธิประโยชน์ หรือการยกเว้นมิให้นำบทบัญญัติของกฎหมายหรือกฎข้อบังคับใดมาใช้บังคับแก่การดำเนินงานของบุคคล
คณะบุคคล หรือหน่วยงานของรัฐ หรือหน่วยงานภาคเอกชน ตามที่คณะรัฐมนตรีกำหนดโดยข้อเสนอของสภานโยบาย
การให้การส่งเสริมและสิทธิประโยชน์ตามวรรคหนึ่ง
ให้ตราเป็นพระราชกฤษฎีกา สำหรับการยกเว้นมิให้นำบทบัญญัติของกฎหมายหรือกฎข้อบังคับใดมาใช้บังคับแก่การดำเนินการวิจัยหรือสร้างนวัตกรรมด้านใหม่ หรือดำเนินการผลิตกำลังคนระดับสูงเฉพาะทางให้ดำเนินการตามกฎหมายที่เกี่ยวข้อง
เพื่อให้มีการยกเว้นการใช้บังคับดังกล่าวต่อไป
 
มาตรา
๑๕  เพื่อประโยชน์ในการดำเนินการวิจัยและส่งเสริมนวัตกรรมด้านใหม่ที่มีความสำคัญยิ่งต่อการพัฒนาประเทศหรือเป็นประโยชน์ยิ่งต่อประชาชน
หรือเพื่อประโยชน์ในการผลิตกำลังคนระดับสูงเฉพาะทางที่มีความสำคัญยิ่งต่อการพัฒนาประเทศ
คณะรัฐมนตรีโดยข้อเสนอของสภานโยบายอาจมีมติให้จัดตั้งหน่วยงานซึ่งมีฐานะเป็นนิติบุคคลที่มิใช่ส่วนราชการตามกฎหมายว่าด้วยระเบียบบริหารราชการแผ่นดิน
มิใช่รัฐวิสาหกิจตามกฎหมายว่าด้วยวิธีการงบประมาณ และให้มีหน้าที่และอำนาจในการวิจัยและสร้างนวัตกรรมด้านใหม่หรือมีหน้าที่และอำนาจในการผลิตกำลังคนระดับสูงเฉพาะทางนั้นก็ได้โดยให้ตราเป็นพระราชกฤษฎีกา
ในพระราชกฤษฎีกาจัดตั้งหน่วยงานตามวรรคหนึ่ง
อย่างน้อยจะต้องมีข้อความ ดังต่อไปนี้
(๑)
ชื่อหน่วยงาน
(๒)
ที่ตั้งของหน่วยงาน
(๓)
วัตถุประสงค์ หน้าที่ และอำนาจกระทำกิจการต่าง
ๆ ภายในขอบแห่งวัตถุประสงค์
(๔)
บุคลากรของหน่วยงาน
(๕)
ทุน รายได้ งบประมาณ และทรัพย์สิน
(๖)
การบริหารหน่วยงาน การบริหารงานบุคคล สวัสดิการ และสิทธิประโยชน์อื่น
(๗)
การกำกับดูแล การตรวจสอบ
และการประเมินผลงานของหน่วยงานซึ่งต้องประเมินทุกสี่ปี
(๘)
การยุบเลิกหน่วยงานในกรณีที่ตั้งขึ้นโดยมีกำหนดเวลาสิ้นสุดหรือไม่ผ่านการประเมินผลงานของหน่วยงาน
(๙)
ข้อกำหนดอื่นอันจำเป็นเพื่อให้กิจการของหน่วยงานดำเนินการไปได้โดยเรียบร้อย
ให้นำความในวรรคสองของมาตรา
๑๔ มาใช้บังคับแก่หน่วยงานที่จัดตั้งขึ้นตามมาตรานี้ด้วย
ให้สำนักงบประมาณจัดสรรงบประมาณอุดหนุนการดำเนินการของหน่วยงานตามมาตรานี้ตามที่จำเป็นและเพียงพอ
 
มาตรา
๑๖  การประชุมสภานโยบายต้องมีกรรมการสภานโยบายมาประชุมไม่น้อยกว่ากึ่งหนึ่งของจำนวนกรรมการสภานโยบายทั้งหมดเท่าที่มีอยู่จึงจะเป็นองค์ประชุม
ในการประชุมสภานโยบาย
ถ้าประธานสภานโยบายไม่มาประชุมหรือไม่อาจปฏิบัติหน้าที่ได้ให้รองประธานสภานโยบายคนที่หนึ่งเป็นประธานในที่ประชุม
ถ้ารองประธานสภานโยบายคนที่หนึ่งไม่มาประชุมหรือไม่อาจปฏิบัติหน้าที่ได้ให้รองประธานสภานโยบายคนที่สองเป็นประธานในที่ประชุม ถ้าประธานสภานโยบาย
รองประธานสภานโยบายคนที่หนึ่ง และรองประธานสภานโยบายคนที่สองไม่มาประชุมหรือไม่อาจปฏิบัติหน้าที่ได้
ให้ที่ประชุมเลือกกรรมการสภานโยบายคนหนึ่งเป็นประธานในที่ประชุม
การวินิจฉัยชี้ขาดของที่ประชุมให้ถือเสียงข้างมาก
กรรมการสภานโยบายคนหนึ่งให้มีเสียงหนึ่งในการลงคะแนน
ถ้าคะแนนเสียงเท่ากันให้ประธานในที่ประชุมออกเสียงเพิ่มขึ้นอีกเสียงหนึ่งเป็นเสียงชี้ขาด
การประชุมสภานโยบายให้เป็นไปตามระเบียบที่สภานโยบายกำหนด
 
มาตรา
๑๗  ให้มีการประชุมสภานโยบายอย่างน้อยหนึ่งครั้งทุกสามเดือน
 
มาตรา
๑๘  ในการปฏิบัติตามหน้าที่และอำนาจของสภานโยบายตามมาตรา
๑๑ ในเรื่องใดที่สภานโยบายเห็นว่ามีความจำเป็นที่ต้องพิจารณาดำเนินการตามภารกิจที่ได้รับมอบหมายเป็นพิเศษ หรือมีเหตุอื่นเพื่อประโยชน์ในการปฏิบัติตามหน้าที่และอำนาจของสภานโยบาย
ให้สภานโยบายมีอำนาจแต่งตั้งคณะกรรมการพิเศษเฉพาะเรื่องเพื่อดำเนินการแทนสภานโยบายได้
คณะกรรมการพิเศษเฉพาะเรื่องตามวรรคหนึ่ง ประกอบด้วย ประธานกรรมการหนึ่งคน
และกรรมการอื่นอีกไม่เกินห้าคนซึ่งแต่งตั้งจากกรรมการสภานโยบาย
และให้ผู้อำนวยการสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ แต่งตั้งพนักงานสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ ทำหน้าที่เลขานุการและผู้ช่วยเลขานุการ ในกรณีจำเป็นสภานโยบายอาจมีมติให้เชิญบุคคลซึ่งมีความรู้ความเชี่ยวชาญหรือมีประสบการณ์เกี่ยวกับเรื่องที่จะพิจารณา
ให้เข้าร่วมประชุมเป็นครั้งคราวในฐานะกรรมการด้วยก็ได้ ในกรณีเช่นนี้ ให้ผู้ซึ่งได้รับเชิญและมาประชุมมีฐานะเป็นกรรมการสาหรับการประชุมครั้งที่ได้รับเชิญนั้น
วาระการดำรงตำแหน่ง การพ้นจากตำแหน่ง หน้าที่และอำนาจ
ตลอดจนการดำเนินงานของคณะกรรมการพิเศษเฉพาะเรื่อง
ให้เป็นไปตามระเบียบที่สภานโยบายกำหนด
เมื่อคณะกรรมการพิเศษเฉพาะเรื่องได้มีมติในเรื่องใดแล้ว
ให้ถือว่าเป็นมติของสภานโยบายและให้สำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ ดำเนินการตามมตินั้นเว้นแต่สภานโยบายจะกำหนดเป็นอย่างอื่นเฉพาะกรณี
 
มาตรา
๑๙  เพื่อประโยชน์ในการติดตามและประเมินผลการดำเนินการตามนโยบาย
ยุทธศาสตร์ แผนด้านการอุดมศึกษา และแผนด้านวิทยาศาสตร์
วิจัยและนวัตกรรมของประเทศตามมาตรา ๑๑
(๑) ให้สภานโยบายแต่งตั้งคณะกรรมการพิเศษเฉพาะเรื่องตามมาตรา ๑๘ เพื่อดำเนินการดังกล่าวแล้วรายงานให้สภานโยบายทราบ
ตามหลักเกณฑ์และระยะเวลาตามระเบียบที่สภานโยบายกำหนด
 
มาตรา
๒๐  ให้ประธานสภานโยบาย
กรรมการสภานโยบาย ที่ปรึกษาของสภานโยบาย คณะกรรมการ
คณะกรรมการพิเศษเฉพาะเรื่อง คณะอนุกรรมการ เลขานุการ และผู้ช่วยเลขานุการ ได้รับค่าตอบแทน
ค่าใช้จ่าย เบี้ยประชุม และประโยชน์ตอบแทนอื่นตามที่คณะรัฐมนตรีกำหนด
ความในวรรคหนึ่งให้นำไปใช้บังคับแก่คณะกรรมการส่งเสริมวิทยาศาสตร์
วิจัยและนวัตกรรม คณะกรรมการอำนวยการสำนักงานสภานโยบายการอุดมศึกษา วิทยาศาสตร์
วิจัยและนวัตกรรมแห่งชาติ และคณะกรรมการอำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรม และที่ปรึกษาของคณะกรรมการดังกล่าวด้วยโดยอนุโลม
 
ส่วนที่ ๒
สำนักงานสภานโยบายการอุดมศึกษา วิทยาศาสตร์
วิจัยและนวัตกรรมแห่งชาติ
                   
 
มาตรา
๒๑  ให้มีสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ
เรียกโดยย่อว่า สอวช. ทำหน้าที่รับผิดชอบงานวิชาการและงานธุรการของสภานโยบาย
มีวัตถุประสงค์เพื่อส่งเสริมและสนับสนุนให้เกิดการพัฒนาและการบูรณาการด้านการอุดมศึกษา
วิทยาศาสตร์ วิจัยและนวัตกรรม ตามนโยบาย ยุทธศาสตร์ และแผนตามมาตรา ๑๑ (๑)
เพื่อให้เกิดประโยชน์ในการผลิตและพัฒนากำลังคนของประเทศให้สามารถตอบสนองต่อความต้องการของประเทศ
และสร้างขีดความสามารถในการแข่งขันในระดับโลกได้
โดยใช้การวิจัยและนวัตกรรมในการขับเคลื่อนประเทศ พัฒนาเศรษฐกิจ ชุมชน และสังคม รวมทั้งสนับสนุนการนำผลงานวิจัยและนวัตกรรมที่สำเร็จแล้วไปสู่การผลิตที่ได้มาตรฐานเพื่อใช้ประโยชน์ในภาคการเกษตร
ภาคอุตสาหกรรม และภาคบริการ
สอวช. เป็นหน่วยงานของรัฐ มีฐานะเป็นนิติบุคคล และไม่เป็นส่วนราชการตามกฎหมายว่าด้วยระเบียบบริหารราชการแผ่นดิน
หรือรัฐวิสาหกิจตามกฎหมายว่าด้วยวิธีการงบประมาณหรือกฎหมายอื่น
กิจการของ สอวช.
ไม่อยู่ภายใต้บังคับแห่งกฎหมายว่าด้วยการคุ้มครองแรงงาน กฎหมายว่าด้วยแรงงานสัมพันธ์ กฎหมายว่าด้วยแรงงานรัฐวิสาหกิจสัมพันธ์
กฎหมายว่าด้วยการประกันสังคม และกฎหมายว่าด้วยเงินทดแทน แต่พนักงานของ สอวช.
ต้องได้รับประโยชน์ตอบแทนโดยรวมไม่น้อยกว่าที่กำหนดไว้ตามกฎหมายว่าด้วยการคุ้มครองแรงงาน
กฎหมายว่าด้วยการประกันสังคม และกฎหมายว่าด้วยเงินทดแทน
 
มาตรา
๒๒  ให้ สอวช. มีหน้าที่และอำนาจ ดังต่อไปนี้
(๑)
รับผิดชอบงานวิชาการและงานธุรการ รวมถึงสนับสนุนและอำนวยความสะดวกให้การปฏิบัติหน้าที่ของสภานโยบาย คณะกรรมการ
คณะกรรมการพิเศษเฉพาะเรื่อง และคณะอนุกรรมการเป็นไปอย่างมีประสิทธิภาพ
(๒)
เสนอความเห็นต่อสภานโยบายเกี่ยวกับนโยบาย
ยุทธศาสตร์ แผนด้านการอุดมศึกษา และแผนด้านวิทยาศาสตร์ วิจัยและนวัตกรรมของประเทศที่สอดคล้องกับยุทธศาสตร์ชาติ
แผนแม่บทและแผนอื่น รวมทั้งนโยบายของรัฐบาล
(๓)
เสนอความเห็นต่อสภานโยบายเกี่ยวกับกรอบวงเงินงบประมาณประจำปีด้านการอุดมศึกษา
และด้านวิทยาศาสตร์ วิจัยและนวัตกรรมของประเทศ รวมทั้งระบบการจัดสรรและบริหารงบประมาณแบบบูรณาการที่มุ่งผลสัมฤทธิ์ให้สอดคล้องกับนโยบาย
ยุทธศาสตร์ และแผนตามมาตรา ๑๑ (๑)
(๔)
เสนอความเห็นต่อสภานโยบายเกี่ยวกับการเร่งรัดและติดตามให้มีการเสนอหรือการปรับปรุงกฎหมาย
กฎ ระเบียบ หรือข้อบังคับที่เกี่ยวข้องกับการอุดมศึกษา วิทยาศาสตร์ วิจัยและนวัตกรรม
(๕)
สนับสนุนการดำเนินการ การติดตามและประเมินผลของคณะกรรมการพิเศษเฉพาะเรื่องตามมาตรา
๑๘
(๖)
ประสานงานให้มีการจัดทำ บูรณาการ และเชื่อมโยงฐานข้อมูลการอุดมศึกษา ฐานข้อมูลมาตรฐานการอุดมศึกษา
และฐานข้อมูลด้านวิทยาศาสตร์ วิจัยและนวัตกรรม รวมทั้งสามารถเข้าถึงฐานข้อมูลดังกล่าวเพื่อใช้ประโยชน์ในการวิเคราะห์
สังเคราะห์ข้อมูล ประกอบการพิจารณากำหนดนโยบาย ทิศทาง
และการจัดสรรงบประมาณในการพัฒนาการอุดมศึกษา และการวิจัยและนวัตกรรม ตลอดจนเปิดเผยข้อมูลและผลการวิเคราะห์
สังเคราะห์ต่อสาธารณชนตามประกาศตามมาตรา ๑๑ (๗)
(๗)
ประสานงานและให้ความร่วมมือกับส่วนราชการ
หน่วยงานอื่นของรัฐ หน่วยงานภาคเอกชน ทั้งในประเทศและต่างประเทศที่เกี่ยวข้องกับการอุดมศึกษา
วิทยาศาสตร์ วิจัยและนวัตกรรม
(๘)
จัดทำรายงานประจำปีของสภานโยบายตามมาตรา ๑๑ (๑๐)
(๙)
ปฏิบัติหน้าที่อื่นตามที่บัญญัติไว้ในพระราชบัญญัตินี้หรือกฎหมายอื่น หรือตามที่นายกรัฐมนตรี
รัฐมนตรี สภานโยบาย หรือคณะกรรมการอำนวยการ สอวช. มอบหมาย
 
มาตรา
๒๓  สอวช. อาจมีรายได้จาก
(๑)
เงินและทรัพย์สินที่รับโอนมาตามมาตรา ๖๖
(๒)
เงินอุดหนุนทั่วไปที่รัฐบาลจัดสรรให้ตามความเหมาะสมเป็นรายปี
(๓)
เงินหรือทรัพย์สินที่มีผู้บริจาคหรือมอบให้
(๔)
รายได้หรือผลประโยชน์ที่เกิดจากการดำเนินงานหรือการให้บริการ
(๕)
ดอกผลและผลประโยชน์จากเงินหรือทรัพย์สินตาม (๑)
(๒) (๓) และ (๔) และรายได้อื่นใด
ทรัพย์สินของ สอวช. ไม่อยู่ในความรับผิดแห่งการบังคับคดีและบุคคลใดจะยกอายุความหรือระยะเวลาในการครอบครองขึ้นเป็นข้อต่อสู้กับ
สอวช. ในเรื่องทรัพย์สินของ สอวช. มิได้
เงินและทรัพย์สินของ
สอวช. ไม่ต้องนำส่งคลังเป็นรายได้แผ่นดิน
 
มาตรา
๒๔  ในการดำเนินกิจการของ
สอวช. ให้มีคณะกรรมการอำนวยการคณะหนึ่ง ประกอบด้วย ประธานกรรมการซึ่งสภานโยบายแต่งตั้ง
ปลัดกระทรวงการอุดมศึกษา วิทยาศาสตร์ วิจัยและนวัตกรรม ผู้อำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรม ประธานที่ประชุมอธิการบดีแห่งประเทศไทย และผู้ทรงคุณวุฒิจำนวนหกคนซึ่งสภานโยบายแต่งตั้ง
เป็นกรรมการ และผู้อำนวยการ สอวช. เป็นกรรมการและเลขานุการ
หลักเกณฑ์และวิธีการแต่งตั้งผู้ทรงคุณวุฒิตามวรรคหนึ่งให้เป็นไปตามระเบียบที่สภานโยบายกำหนด
ให้นำความในมาตรา ๘ มาตรา ๙ และมาตรา ๑๐
มาใช้บังคับแก่ผู้ทรงคุณวุฒิโดยอนุโลม
 
มาตรา
๒๕  คณะกรรมการอำนวยการ สอวช. มีหน้าที่และอำนาจควบคุมดูแลกิจการทั่วไปของ สอวช. เพื่อให้เป็นไปตามวัตถุประสงค์ที่กำหนดไว้
หน้าที่และอำนาจเช่นว่านี้ให้รวมถึง
(๑)
กำหนดนโยบายการบริหารงานและให้ความเห็นชอบแผนการดำเนินงานของ
สอวช.
(๒)
อนุมัติงบประมาณประจำปี งบการเงิน แผนการลงทุน
และแผนการเงินของ สอวช.
(๓)
ให้คำแนะนำหรือเสนอแนะการแก้ไขปัญหาหรืออุปสรรคอันเกิดจากการบริหารจัดการ ตลอดจนเสนอต่อคณะรัฐมนตรี นายกรัฐมนตรี
รัฐมนตรี หรือสภานโยบายเพื่อพิจารณาสั่งการในกรณีมีปัญหาหรืออุปสรรคเกี่ยวกับการประสานงานในการดำเนินการตามวัตถุประสงค์และหน้าที่และอำนาจของ
สอวช.
(๔)
ออกระเบียบ ข้อบังคับ ประกาศ หรือข้อกำหนดเกี่ยวกับ สอวช. ในเรื่อง ดังต่อไปนี้
(ก)
การบริหารงานทั่วไป การจัดแบ่งส่วนงาน และขอบเขตหน้าที่ของส่วนงานดังกล่าว
(ข)
การสรรหา การแต่งตั้ง และการถอดถอนผู้อำนวยการ
สอวช. การปฏิบัติงานและการประเมินผลการปฏิบัติงานของผู้อำนวยการ สอวช. รวมทั้งการรักษาการแทนและการมอบให้ผู้อื่นปฏิบัติงานแทน
(ค)
การกำหนดตำแหน่ง คุณสมบัติเฉพาะตำแหน่ง
อัตราเงินเดือน ค่าจ้าง และเงินอื่นของพนักงานของ สอวช.
(ง)
การกำหนดประมวลจริยธรรมในการปฏิบัติงานของคณะกรรมการอำนวยการ สอวช. ผู้อำนวยการ
สอวช. และพนักงานของ สอวช.
(จ)
การคัดเลือก การบรรจุ การแต่งตั้ง การพัฒนา
การประเมินผลงาน การถอดถอนวินัยและการลงโทษทางวินัย การออกจากตำแหน่ง
การร้องทุกข์และการอุทธรณ์ การลงโทษพนักงานของ สอวช. รวมทั้งหลักเกณฑ์ วิธีการ
และเงื่อนไขในการจ้างที่ปรึกษา ผู้เชี่ยวชาญ และพนักงานของ สอวช.
(ฉ)
การบริหารและจัดการการเงิน การพัสดุ และทรัพย์สินของ สอวช. รวมทั้งการบัญชีและการจำหน่ายทรัพย์สินจากบัญชีเป็นสูญ
(ช)
การกำหนดค่าธรรมเนียม ค่าบำรุง ค่าตอบแทน และค่าบริการในการดำเนินกิจการของ สอวช.
(ซ)
การจัดสวัสดิการและสิทธิประโยชน์อื่นแก่พนักงานของ สอวช.
(ฌ)
การแต่งตั้ง และหน้าที่และอำนาจของคณะกรรมการตรวจสอบ
(ญ)
การกำหนดขอบเขตเกี่ยวกับการปฏิบัติหน้าที่ของคณะกรรมการตรวจสอบและผู้ตรวจสอบภายใน
(ฎ)
การกำหนดเครื่องแบบผู้อำนวยการ สอวช. พนักงานของ สอวช. และเครื่องหมาย สอวช.
(๕)
แต่งตั้งคณะอนุกรรมการเพื่อปฏิบัติงานตามที่คณะกรรมการอำนวยการ สอวช. มอบหมาย
(๖)
แต่งตั้งที่ปรึกษาของคณะกรรมการอำนวยการ สอวช. จากบุคคลในภาคเอกชน
(๗)
ให้ความเห็นชอบรายงานประจำปีของ สอวช. ตามมาตรา ๕๒ เพื่อเสนอต่อนายกรัฐมนตรี รัฐมนตรี
และสภานโยบาย
(๘)
กระทำการอื่นใดที่จำเป็นหรือต่อเนื่องเพื่อให้บรรลุวัตถุประสงค์ของ สอวช.
(๙)
ปฏิบัติหน้าที่อื่นตามที่บัญญัติในพระราชบัญญัตินี้ หรือตามที่นายกรัฐมนตรี
รัฐมนตรี และสภานโยบายมอบหมาย
ระเบียบเกี่ยวกับการจำหน่ายทรัพย์สินจากบัญชีเป็นสูญตาม
(๔) (ฉ) ต้องเป็นไปตามกฎหมายและหลักเกณฑ์ที่คณะรัฐมนตรีกำหนด
 
มาตรา
๒๖  ในการควบคุมดูแลการดำเนินงานของ
สอวช. ให้คณะกรรมการอำนวยการ สอวช. พิจารณากำหนดแนวทางการปฏิบัติงานของ
สอวช. ให้เป็นไปตามหลักเกณฑ์และวิธีการบริหารกิจการบ้านเมืองที่ดี ซึ่งต้องเป็นไปเพื่อประโยชน์สุขของประชาชน
เกิดผลสัมฤทธิ์ต่อภารกิจ ความมีประสิทธิภาพความคุ้มค่าในเชิงภารกิจ
ความซื่อสัตย์สุจริต การลดขั้นตอนการปฏิบัติงาน การกระจายอำนาจการตัดสินใจ การอำนวยความสะดวก
และการตอบสนองความต้องการของประชาชน
 
มาตรา
๒๗  การประชุมของคณะกรรมการอำนวยการ
สอวช. ให้เป็นไปตามระเบียบที่คณะกรรมการอำนวยการ สอวช. กำหนด
 
มาตรา
๒๘  ให้ สอวช. มีผู้อำนวยการคนหนึ่ง ซึ่งนายกรัฐมนตรีแต่งตั้ง
มีหน้าที่บริหารกิจการของ สอวช. ขึ้นตรงต่อสภานโยบายและคณะกรรมการอำนวยการ สอวช.
และจะให้มีรองผู้อำนวยการตามจำนวนที่คณะกรรมการอำนวยการ สอวช. กำหนด
เป็นผู้ช่วยสั่งและปฏิบัติงานรองจากผู้อำนวยการ สอวช. ก็ได้
การแต่งตั้งผู้อำนวยการ
สอวช. ตามวรรคหนึ่ง ให้เป็นไปตามหลักเกณฑ์และวิธีการสรรหาที่คณะกรรมการอำนวยการ
สอวช. กำหนด
 
มาตรา
๒๙  ผู้อำนวยการ สอวช.
ต้องมีคุณสมบัติและไม่มีลักษณะต้องห้าม ดังต่อไปนี้
(๑)
มีสัญชาติไทย
(๒)
สามารถทำงานให้แก่ สอวช. ได้เต็มเวลา
(๓)
มีอายุไม่เกินหกสิบห้าปี
(๔)
เป็นผู้มีความรู้ ความสามารถ
และประสบการณ์ในด้านการอุดมศึกษา และวิทยาศาสตร์ หรือวิจัยและนวัตกรรม
(๕)
ไม่เป็นบุคคลล้มละลายหรือเคยเป็นบุคคลล้มละลายทุจริต
(๖)
ไม่เป็นคนไร้ความสามารถหรือคนเสมือนไร้ความสามารถ
(๗)
ไม่เคยได้รับโทษจำคุกโดยคำพิพากษาถึงที่สุดให้จำคุก เว้นแต่เป็นโทษสำหรับความผิดที่ได้กระทำโดยประมาทหรือความผิดลหุโทษ
(๘)
ไม่เคยถูกไล่ออก ปลดออก หรือให้ออกจากราชการ หน่วยงานของรัฐ รัฐวิสาหกิจ หรือหน่วยงานของเอกชน
เพราะทุจริตต่อหน้าที่หรือประพฤติชั่วอย่างร้ายแรง
(๙)
ไม่เคยถูกถอดถอนออกจากตำแหน่งตามกฎหมาย
(๑๐)
ไม่เป็นผู้ดำรงตำแหน่งทางการเมือง สมาชิกสภาท้องถิ่น หรือผู้บริหารท้องถิ่น กรรมการ หรือผู้ดำรงตำแหน่งซึ่งรับผิดชอบการบริหารพรรคการเมือง
ที่ปรึกษาพรรคการเมือง หรือเจ้าหน้าที่ของพรรคการเมือง
(๑๑)
ไม่เป็นผู้มีส่วนได้เสียในกิจการที่เกี่ยวข้องกับ สอวช. หรือกิจการที่ขัดหรือแย้งกับวัตถุประสงค์ของ
สอวช. ไม่ว่าโดยทางตรงหรือทางอ้อม เว้นแต่เป็นผู้ถือหุ้นเพื่อการลงทุนโดยสุจริตในบริษัทจำกัดหรือบริษัทมหาชนจำกัด
หรือเป็นหุ้นส่วนจำพวกจำกัดความรับผิดในกิจการที่กระทำการอันมีส่วนได้เสียเช่นว่านั้น
 ทั้งนี้ ต้องไม่เกินร้อยละศูนย์จุดห้าของจำนวนหุ้นหรือทุน
 
มาตรา
๓๐  ผู้อำนวยการ
สอวช. มีวาระการดำรงตำแหน่งคราวละสี่ปี และอาจได้รับแต่งตั้งใหม่อีกได้
แต่จะดำรงตำแหน่งติดต่อกันเกินสองวาระไม่ได้
 
มาตรา
๓๑  เพื่อประโยชน์ในการประเมินผลการปฏิบัติงานของผู้อำนวยการ
สอวช. ให้คณะกรรมการอำนวยการ สอวช. จัดให้มีการประเมินโดยผู้ประเมินภายนอกที่เป็นกลางและอิสระ  ทั้งนี้ ตามหลักเกณฑ์และวิธีการที่คณะกรรมการอำนวยการ
สอวช. กำหนด
 
มาตรา
๓๒  นอกจากการพ้นจากตำแหน่งตามวาระตามมาตรา ๓๐
ผู้อำนวยการ สอวช. พ้นจากตำแหน่งเมื่อ
(๑)
ตาย
(๒)
ลาออก
(๓)
คณะกรรมการอำนวยการ สอวช. ให้ออก เพราะไม่ผ่านการประเมิน
(๔)
คณะกรรมการอำนวยการ สอวช. ถอดถอนด้วยคะแนนเสียงไม่น้อยกว่ากึ่งหนึ่งของจำนวนกรรมการทั้งหมดเท่าที่มีอยู่
เพราะมีความประพฤติเสื่อมเสีย หรือก่อให้เกิดความเสียหายร้ายแรงแก่ สอวช.
(๕)
ขาดคุณสมบัติหรือมีลักษณะต้องห้ามอย่างหนึ่งอย่างใดตามมาตรา ๒๙
 
มาตรา
๓๓  เมื่อผู้อำนวยการ สอวช. พ้นจากตำแหน่งให้รองผู้อำนวยการ
สอวช. พ้นจากตำแหน่งด้วย และในกรณีผู้อำนวยการ สอวช. พ้นจากตำแหน่งตามมาตรา ๓๒ (๓)
จะแต่งตั้งรองผู้อำนวยการ สอวช. ที่พ้นจากตำแหน่งนั้นเป็นผู้อานวยการ สอวช. มิได้
นอกจากการพ้นจากตำแหน่งตามวรรคหนึ่ง รองผู้อำนวยการ สอวช.
พ้นจากตำแหน่งเมื่อผู้อำนวยการ สอวช.
สั่งให้พ้นจากตำแหน่ง
 
มาตรา
๓๔  ให้ผู้อำนวยการ สอวช. มีหน้าที่และอำนาจ
ดังต่อไปนี้
(๑)
บริหารงานของ สอวช. ให้เกิดผลสัมฤทธิ์ตามภารกิจของ สอวช. และระเบียบ ข้อบังคับ ประกาศ
นโยบาย หรือมติที่สภานโยบายและคณะกรรมการอำนวยการ สอวช. กำหนด
(๒)
วางระเบียบเกี่ยวกับการดำเนินงานของ สอวช. โดยไม่ขัดหรือแย้งกับระเบียบ ข้อบังคับ ประกาศ
นโยบาย หรือมติที่สภานโยบายและคณะกรรมการอำนวยการ สอวช. กำหนด
(๓) เป็นผู้บังคับบัญชาพนักงานทุกตำแหน่ง และประเมินผลการปฏิบัติงานของพนักงานของ
สอวช. ทุกตำแหน่งตามระเบียบหรือข้อบังคับของคณะกรรมการอำนวยการ สอวช.
(๔)
แต่งตั้งรองผู้อำนวยการ สอวช. จากผู้ซึ่งมีคุณสมบัติ และไม่มีลักษณะต้องห้าม และไม่เกินจำนวนที่คณะกรรมการอำนวยการ
สอวช. กำหนด
(๕)
บรรจุและแต่งตั้ง เลื่อนเงินเดือนหรือค่าจ้าง ลงโทษทางวินัยพนักงาน ตลอดจนให้พนักงานออกจากตำแหน่ง  ทั้งนี้
ตามระเบียบหรือข้อบังคับที่คณะกรรมการอำนวยการ สอวช. กำหนด
(๖)
ปฏิบัติการอื่นใดตามระเบียบ ข้อบังคับ ประกาศ
นโยบาย และมติของสภานโยบายและคณะกรรมการอำนวยการ สอวช.
 
มาตรา
๓๕  ในกิจการที่เกี่ยวกับบุคคลภายนอก ให้ผู้อำนวยการ
สอวช. เป็นผู้แทนของ สอวช. และเพื่อการนี้ผู้อำนวยการ สอวช. จะมอบอำนาจให้บุคคลใดปฏิบัติงานเฉพาะอย่างแทนก็ได้แต่  ทั้งนี้
ต้องเป็นไปตามระเบียบที่คณะกรรมการอำนวยการ สอวช. กำหนด
การรักษาการแทนและการปฏิบัติหน้าที่แทน
ให้เป็นไปตามระเบียบที่คณะกรรมการอำนวยการ สอวช. กำหนด
 
มาตรา
๓๖  ให้คณะกรรมการอำนวยการ
สอวช. เป็นผู้กำหนดอัตราเงินเดือนและประโยชน์ตอบแทนอื่นของผู้อำนวยการ
สอวช. ตามหลักเกณฑ์ที่คณะรัฐมนตรีกำหนด
 
มาตรา
๓๗  ข้าราชการหรือเจ้าหน้าที่ของรัฐซึ่งอยู่ระหว่างการปฏิบัติงานชดใช้ทุนการศึกษาที่ได้รับจากส่วนราชการหรือหน่วยงานของรัฐ
ที่ได้โอนย้ายมาปฏิบัติหน้าที่ที่ สอวช. โดยได้รับความเห็นชอบจากผู้บังคับบัญชาต้นสังกัด
ให้ถือเป็นการชดใช้ทุนตามสัญญา และมีสิทธินับระยะเวลาการปฏิบัติงานใน สอวช.
เป็นระยะเวลาในการชดใช้ทุนตามสัญญาด้วย
 
มาตรา
๓๘  การบัญชีของ สอวช. ให้จัดทำตามมาตรฐานการบัญชีภาครัฐ
 
มาตรา
๓๙  ให้ สอวช. จัดทำงบดุล งบการเงิน และบัญชีทำการส่งผู้สอบบัญชีภายในเก้าสิบวันนับแต่วันสิ้นปีงบประมาณ
ให้สำนักงานการตรวจเงินแผ่นดินหรือผู้สอบบัญชีรับอนุญาตที่สำนักงานการตรวจเงินแผ่นดินให้ความเห็นชอบเป็นผู้สอบบัญชี และประเมินผลการใช้จ่ายเงินและทรัพย์สินของ
สอวช. ทุกรอบปี แล้วทำรายงานผลการสอบบัญชีเสนอต่อคณะกรรมการอำนวยการ
สอวช. ภายในหนึ่งร้อยแปดสิบวันนับแต่วันสิ้นปีงบประมาณ
 
หมวด ๒
คณะกรรมการส่งเสริมวิทยาศาสตร์ วิจัยและนวัตกรรม
                   
 
ส่วนที่ ๑
คณะกรรมการส่งเสริมวิทยาศาสตร์ วิจัยและนวัตกรรม
                   
 
มาตรา
๔๐  ให้มีคณะกรรมการส่งเสริมวิทยาศาสตร์
วิจัยและนวัตกรรม เรียกโดยย่อว่า กสว. ประกอบด้วย
(๑)
ประธานกรรมการซึ่งคณะรัฐมนตรีแต่งตั้งจากผู้ทรงคุณวุฒิที่มีความรู้และประสบการณ์อย่างสูงในด้านวิทยาศาสตร์
วิจัยหรือนวัตกรรมตามข้อเสนอของสภานโยบาย
(๒)
กรรมการโดยตำแหน่ง จำนวนสี่คน ได้แก่ ปลัดกระทรวงการอุดมศึกษา วิทยาศาสตร์ วิจัยและนวัตกรรม
เลขาธิการสภาพัฒนาการเศรษฐกิจและสังคมแห่งชาติ ผู้อำนวยการสำนักงบประมาณ และอธิบดีกรมบัญชีกลาง
(๓)
กรรมการซึ่งผู้แทนหน่วยงานในระบบวิจัยและนวัตกรรมที่มิได้สังกัดกระทรวงเลือกกันเอง
จำนวนหนึ่งคน
(๔)
กรรมการซึ่งผู้แทนหน่วยงานในระบบวิจัยและนวัตกรรมที่สังกัดกระทรวง
ซึ่งมิใช่สถาบันอุดมศึกษาเลือกกันเอง จำนวนหนึ่งคน
และผู้แทนสถาบันอุดมศึกษาซึ่งได้รับงบประมาณวิจัยและนวัตกรรมเลือกกันเอง จำนวนหนึ่งคน
(๕)
กรรมการผู้ทรงคุณวุฒิ จำนวนไม่เกินสี่คน
ซึ่งคณะรัฐมนตรีแต่งตั้งจากบุคคลผู้มีความรู้ความเชี่ยวชาญและความสามารถเป็นที่ประจักษ์ด้านวิทยาศาสตร์
ไม่เกินสองคน ด้านสังคมศาสตร์ จำนวนหนึ่งคน และด้านมนุษยศาสตร์ จำนวนหนึ่งคน
ให้ผู้อำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรม เป็นกรรมการและเลขานุการ
ประธานกรรมการ
กรรมการตาม (๓) และ (๔) และกรรมการผู้ทรงคุณวุฒิตาม (๕) มีวาระการดำรงตำแหน่งคราวละสี่ปีและอาจได้รับแต่งตั้งใหม่อีกได้
แต่จะดำรงตำแหน่งติดต่อกันเกินสองวาระไม่ได้
หลักเกณฑ์
วิธีการได้มา คุณสมบัติ ลักษณะต้องห้าม การแต่งตั้ง และการพ้นจากตำแหน่งของประธานกรรมการ กรรมการตาม (๓) และ (๔)
และกรรมการผู้ทรงคุณวุฒิตาม (๕) ให้เป็นไปตามระเบียบที่สภานโยบายกำหนด
 
มาตรา
๔๑  กสว. มีหน้าที่และอำนาจ ดังต่อไปนี้
(๑)
เสนอแนะต่อสภานโยบายในการจัดทำนโยบาย
ยุทธศาสตร์ และแผนด้านวิทยาศาสตร์ วิจัยและนวัตกรรมของประเทศที่สอดคล้องกับยุทธศาสตร์ชาติ
แผนแม่บท และแผนอื่นตามมาตรา ๑๑ (๑)
(๒)
เสนอแนะกรอบวงเงินงบประมาณประจำปีด้านวิทยาศาสตร์ วิจัยและนวัตกรรมของประเทศต่อสภานโยบาย
รวมทั้งเสนอระบบการจัดสรรและบริหารงบประมาณแบบบูรณาการที่มุ่งผลสัมฤทธิ์ตามกรอบวงเงินดังกล่าว
ให้สอดคล้องกับนโยบาย ยุทธศาสตร์ และแผนตามมาตรา ๑๑ (๑)
(๓)
ให้คำแนะนำในการพิจารณาคำของบประมาณของกองทุนแก่คณะกรรมการพิจารณางบประมาณด้านวิทยาศาสตร์
วิจัยและนวัตกรรมตามมาตรา ๑๒ (๒)
(๔)
กำหนดหลักเกณฑ์เกี่ยวกับการจัดทำคำของบประมาณและการจัดสรรงบประมาณให้แก่หน่วยงานในระบบวิจัยและนวัตกรรม
(๕)
เสนอต่อนายกรัฐมนตรีในการแต่งตั้งคณะกรรมการพิจารณางบประมาณด้านวิทยาศาสตร์
วิจัยและนวัตกรรมตามมาตรา ๑๒ (๒)
(๖) บริหารกองทุนส่งเสริมวิทยาศาสตร์ วิจัยและนวัตกรรมตามมาตรา
๕๔ ให้เป็นไปตามระเบียบที่สภานโยบายกำหนด
(๗)
พิจารณาคำของบประมาณและจัดสรรงบประมาณจากกองทุนให้แก่หน่วยงานในระบบวิจัยและนวัตกรรม
ให้สอดคล้องกับแผนด้านวิทยาศาสตร์ วิจัยและนวัตกรรมของประเทศและหลักเกณฑ์ตาม (๔)
(๘)
กำหนดทิศทางและแนวทางการดำเนินงานของหน่วยงานในระบบวิจัยและนวัตกรรมซึ่งต้องสอดคล้องกับแผนด้านวิทยาศาสตร์
วิจัยและนวัตกรรมของประเทศตามมาตรา ๑๑ (๑)
(๙)
กำกับ เร่งรัด และติดตามให้มีการปรับปรุงและแก้ไขระบบหรือกลไกการบริหารจัดการงานวิจัยและนวัตกรรมให้มีประสิทธิภาพ มีมาตรฐาน
เพื่อให้สามารถนำผลงานวิจัยไปใช้ให้เกิดประโยชน์สูงสุด
(๑๐)
กำหนดมาตรฐานการวิจัยและจริยธรรมการวิจัยโดยความเห็นชอบของสภานโยบายกำหนดข้อกำหนดหรือแนวทางปฏิบัติที่เกี่ยวกับการวิจัยและนวัตกรรมของประเทศ
เพื่อให้เป็นไปตามมาตรฐานสากล และกำกับดูแล ติดตาม และส่งเสริมให้เป็นไปตามมาตรฐานจริยธรรม
และข้อกำหนดหรือแนวปฏิบัตินั้น
(๑๑)
ส่งเสริมและสนับสนุนการทำงานร่วมกันระหว่างหน่วยงานภาครัฐ ภาคเอกชน องค์กรปกครองส่วนท้องถิ่น
และบุคคลหรือหน่วยงานในต่างประเทศในด้านการวิจัยและนวัตกรรม การถ่ายทอดวิทยาการหรือเทคโนโลยี
รวมถึงเสนอแนะต่อสภานโยบายเพื่อเสนอต่อคณะรัฐมนตรีในการกำหนดมาตรการ สิทธิประโยชน์ และแรงจูงใจ เพื่อให้การดำเนินการดังกล่าวเกิดผลเป็นรูปธรรม
(๑๒)
กำหนดหลักเกณฑ์การให้รางวัลผลงานวิจัยและนวัตกรรมที่ได้รับการประเมินและพิสูจน์แล้วว่าเป็นประโยชน์แก่เศรษฐกิจ สังคม
และวิชาการของประเทศ และหลักเกณฑ์การประกาศเกียรติคุณหรือยกย่องบุคคลหรือหน่วยงานที่มีผลงานวิจัยและนวัตกรรมที่เป็นประโยชน์ต่อสาธารณะอย่างต่อเนื่อง
(๑๓) กำกับ เร่งรัด และติดตามให้มีการจัดทำและการดำเนินการตามแผนด้านการพัฒนาบุคลากร ด้านการวิจัยและนวัตกรรมของประเทศ
รวมทั้งติดตาม ประเมินผลการใช้งบประมาณของหน่วยงานในระบบวิจัยและนวัตกรรม
เพื่อให้เป็นไปตามแผนด้านวิทยาศาสตร์ วิจัยและนวัตกรรมของประเทศตามมาตรา ๑๑ (๑)
(๑๔)
กำกับ เร่งรัด และติดตามให้มีการจัดทำฐานข้อมูลการวิจัยและนวัตกรรมของประเทศ
(๑๕)
มอบหมายให้คณะอนุกรรมการ คณะบุคคล หรือบุคคลปฏิบัติงานตามที่ กสว. มอบหมาย
(๑๖)
ออกระเบียบ ข้อบังคับ หรือประกาศ เพื่อปฏิบัติการให้เป็นไปตามพระราชบัญญัตินี้ โดยไม่ขัดหรือแย้งกับมติของสภานโยบาย
(๑๗)
ปฏิบัติหน้าที่อื่นตามที่บัญญัติไว้ในพระราชบัญญัตินี้และกฎหมายอื่น
หรือตามที่คณะรัฐมนตรีหรือนายกรัฐมนตรีมอบหมาย
 
มาตรา
๔๒  ให้นำความในมาตรา ๙ และมาตรา ๑๖
มาใช้บังคับแก่ กสว. และคณะอนุกรรมการที่ กสว. แต่งตั้งโดยอนุโลม
 
ส่วนที่ ๒
สำนักงานคณะกรรมการส่งเสริมวิทยาศาสตร์
วิจัยและนวัตกรรม
                   
 
มาตรา
๔๓  ให้มีสำนักงานคณะกรรมการส่งเสริมวิทยาศาสตร์
วิจัยและนวัตกรรม เรียกโดยย่อว่า สกสว. ทำหน้าที่รับผิดชอบงานวิชาการและงานธุรการของ
กสว. มีวัตถุประสงค์เพื่อส่งเสริม สนับสนุน
และขับเคลื่อนระบบการวิจัยและนวัตกรรมของประเทศด้านวิทยาศาสตร์ เทคโนโลยี สังคมศาสตร์ มนุษยศาสตร์ และสหวิทยาการ
เพื่อสร้างองค์ความรู้ พัฒนานโยบายสาธารณะ และสนับสนุนการนำผลงานวิจัยและนวัตกรรมไปใช้ในเชิงเศรษฐกิจและสังคม
เพื่อให้เกิดการพัฒนาประเทศอย่างสมดุลและยั่งยืน แต่จะต้องไม่ดำเนินการวิจัยเอง
สกสว. เป็นหน่วยงานของรัฐ มีฐานะเป็นนิติบุคคล
และไม่เป็นส่วนราชการตามกฎหมายว่าด้วยระเบียบบริหารราชการแผ่นดิน หรือรัฐวิสาหกิจตามกฎหมายว่าด้วยวิธีการงบประมาณหรือกฎหมายอื่น
กิจการของ
สกสว. ไม่อยู่ภายใต้บังคับแห่งกฎหมายว่าด้วยการคุ้มครองแรงงาน กฎหมายว่าด้วยแรงงานสัมพันธ์
กฎหมายว่าด้วยแรงงานรัฐวิสาหกิจสัมพันธ์ กฎหมายว่าด้วยการประกันสังคม และกฎหมายว่าด้วยเงินทดแทน
แต่พนักงานและลูกจ้างของ สกสว. ต้องได้รับประโยชน์ตอบแทนโดยรวมไม่น้อยกว่าที่กำหนดไว้ตามกฎหมายว่าด้วยการคุ้มครองแรงงาน
กฎหมายว่าด้วยการประกันสังคม และกฎหมายว่าด้วยเงินทดแทน
 
มาตรา
๔๔  ให้ สกสว. มีหน้าที่และอำนาจ ดังต่อไปนี้
(๑)
รับผิดชอบงานวิชาการและงานธุรการ รวมถึงสนับสนุนและอำนวยความสะดวกให้การปฏิบัติหน้าที่ของ กสว. และคณะกรรมการพิจารณางบประมาณด้านวิทยาศาสตร์
วิจัยและนวัตกรรมตามมาตรา ๑๒ (๒) เป็นไปอย่างมีประสิทธิภาพ
(๒)
ศึกษาวิเคราะห์สถานการณ์ภาพรวมในด้านการวิจัยและนวัตกรรมในระดับชาติและนานาชาติ เพื่อนำเสนอต่อสภานโยบายในการกำหนดนโยบาย
ยุทธศาสตร์ และแผน รวมทั้งงบประมาณเพื่อการวิจัยและนวัตกรรม
(๓)
จัดทำนโยบาย ยุทธศาสตร์ และแผนด้านวิทยาศาสตร์
วิจัยและนวัตกรรมของประเทศ เสนอต่อ กสว.
(๔)
จัดทำกรอบวงเงินงบประมาณด้านวิทยาศาสตร์ วิจัยและนวัตกรรมของประเทศ เสนอต่อ กสว.
(๕)
จัดทำคำของบประมาณของกองทุนเพื่อเสนอต่อคณะกรรมการพิจารณางบประมาณด้านวิทยาศาสตร์
วิจัยและนวัตกรรมตามมาตรา ๑๒ (๒)
(๖)
จัดทำหลักเกณฑ์เกี่ยวกับการจัดทำคำของบประมาณและการจัดสรรงบประมาณให้แก่หน่วยงานในระบบวิจัยและนวัตกรรม
เสนอต่อ กสว.
(๗)
กลั่นกรองคำของบประมาณของหน่วยงานในระบบวิจัยและนวัตกรรมให้สอดคล้องกับแผนด้านวิทยาศาสตร์
วิจัยและนวัตกรรมของประเทศ และหลักเกณฑ์ตามมาตรา ๔๑ (๔)
(๘)
จัดทำข้อเสนอ และริเริ่มโครงการวิจัยและนวัตกรรมที่สำคัญของประเทศที่ต้องดำเนินการของหน่วยงานของรัฐและภาคเอกชน
รวมทั้งขับเคลื่อนและประสานการดำเนินงานดังกล่าวให้สัมฤทธิ์ผล  ทั้งนี้ โดยการมีส่วนร่วมของหน่วยงานในระบบวิจัยและนวัตกรรม
(๙)
เสนอความเห็นต่อ กสว.
เกี่ยวกับทิศทางและแนวทางการดำเนินงานของหน่วยงานในระบบวิจัยและนวัตกรรม
(๑๐)
เสนอความเห็นต่อ กสว. เกี่ยวกับการกำกับ
เร่งรัด และติดตามให้มีการปรับปรุงและแก้ไขระบบหรือกลไกการบริหารจัดการงานวิจัยและนวัตกรรม
(๑๑)
เสนอความเห็นต่อ กสว. เกี่ยวกับการส่งเสริมและสนับสนุนการทำงานร่วมกันระหว่างหน่วยงานภาครัฐ ภาคเอกชน
องค์กรปกครองส่วนท้องถิ่น และบุคคลหรือหน่วยงานในต่างประเทศในด้านการวิจัยและนวัตกรรม
การถ่ายทอดวิทยาการหรือเทคโนโลยี รวมทั้งจัดทำและเสนอมาตรการสิทธิประโยชน์
และแรงจูงใจ เพื่อส่งเสริมการดำเนินการดังกล่าว
(๑๒)
เสนอความเห็นต่อ กสว. เกี่ยวกับการกำกับ เร่งรัด และติดตามให้มีการจัดทำและการดำเนินการตามแผนด้านการพัฒนาบุคลากรด้านวิทยาศาสตร์
วิจัยและนวัตกรรมของประเทศ รวมถึงการกำกับ
เร่งรัด ติดตาม ประเมินผลการใช้งบประมาณของหน่วยงานในระบบวิจัยและนวัตกรรม
(๑๓)
ประสานงานและให้ความร่วมมือกับส่วนราชการ
หน่วยงานอื่นของรัฐและเอกชน องค์กรปกครองส่วนท้องถิ่น
บุคคลหรือหน่วยงานในต่างประเทศที่เกี่ยวข้องกับการวิจัยและนวัตกรรม และการดำเนินการตามหน้าที่และอำนาจของ
กสว. และกองทุน
(๑๔)
จัดทำรายงานประจำปีของ กสว. และกองทุน เสนอต่อนายกรัฐมนตรี
รัฐมนตรี และสภานโยบาย
(๑๕)
ปฏิบัติหน้าที่อื่นตามที่บัญญัติไว้ในพระราชบัญญัตินี้ หรือตามที่นายกรัฐมนตรี
รัฐมนตรีสภานโยบาย หรือ กสว. มอบหมาย
 
มาตรา
๔๕  สกสว. อาจมีรายได้จาก
(๑)
เงินอุดหนุนทั่วไปที่รัฐบาลจัดสรรให้ตามความเหมาะสมเป็นรายปี
(๒)
เงินหรือทรัพย์สินที่มีผู้บริจาคหรือมอบให้
(๓)
รายได้หรือผลประโยชน์ที่เกิดจากการดำเนินงานหรือการให้บริการ
(๔)
ดอกผลและผลประโยชน์จากเงินหรือทรัพย์สินตาม
(๑) (๒) และ (๓) และรายได้อื่นใด
ทรัพย์สินของ สกสว. ไม่อยู่ในความรับผิดแห่งการบังคับคดีและบุคคลใดจะยกอายุความหรือระยะเวลาในการครอบครองขึ้นเป็นข้อต่อสู้กับ
สกสว. ในเรื่องทรัพย์สินของ สกสว. มิได้
เงินและทรัพย์สินของ
สกสว. ไม่ต้องนำส่งคลังเป็นรายได้แผ่นดิน
 
มาตรา
๔๖  ในการดำเนินกิจการของ
สกสว. ให้มีคณะกรรมการอำนวยการคณะหนึ่ง ประกอบด้วย
ประธานกรรมการซึ่งรัฐมนตรีแต่งตั้ง ปลัดกระทรวงการอุดมศึกษา วิทยาศาสตร์ วิจัยและนวัตกรรม ผู้อำนวยการ สอวช. และผู้ทรงคุณวุฒิจำนวนเจ็ดคนซึ่ง
กสว. แต่งตั้ง ในจำนวนนี้อย่างน้อยคนหนึ่งต้องมาจากผู้แทนหน่วยงานในระบบวิจัยและนวัตกรรม
เป็นกรรมการ และผู้อำนวยการ สกสว. เป็นกรรมการและเลขานุการ
หลักเกณฑ์และวิธีการแต่งตั้งผู้ทรงคุณวุฒิตามวรรคหนึ่งให้เป็นไปตามระเบียบที่
กสว. กำหนด
ให้นำความในมาตรา ๘ มาตรา ๙ และมาตรา ๑๐
มาใช้บังคับแก่ผู้ทรงคุณวุฒิโดยอนุโลม
 
มาตรา
๔๗  ให้นำความในมาตรา ๒๕ มาตรา ๒๖ และมาตรา ๒๗
มาใช้บังคับแก่คณะกรรมการอำนวยการ สกสว. โดยอนุโลม
 
มาตรา
๔๘  ให้ สกสว. มีผู้อำนวยการคนหนึ่ง ซึ่ง กสว.
แต่งตั้งโดยข้อเสนอของคณะกรรมการอำนวยการ
สกสว. มีหน้าที่บริหารกิจการของ สกสว. ขึ้นตรงต่อ กสว. และคณะกรรมการอำนวยการ สกสว.
และจะให้มีรองผู้อำนวยการ สกสว. เป็นผู้ช่วยสั่งและปฏิบัติงานรองจากผู้อำนวยการ
สกสว. ก็ได้
การแต่งตั้งผู้อำนวยการ
สกสว. ตามวรรคหนึ่ง ให้เป็นไปตามหลักเกณฑ์และวิธีการสรรหาที่ กสว. กำหนด
 
มาตรา ๔๙  ให้นำความในมาตรา ๒๙ มาตรา
๓๐ มาตรา ๓๑ มาตรา ๓๒ มาตรา ๓๓ มาตรา ๓๕
และมาตรา ๓๖ มาใช้บังคับแก่ผู้อำนวยการ สกสว. โดยอนุโลม
 
มาตรา
๕๐  ให้ผู้อำนวยการ สกสว. มีหน้าที่และอำนาจ
ดังต่อไปนี้
(๑)
บริหารงานของ สกสว. ให้เกิดผลสัมฤทธิ์ตามภารกิจของ สกสว. และระเบียบ ข้อบังคับ ประกาศ
นโยบาย หรือมติที่ กสว. และคณะกรรมการอำนวยการ สกสว. กำหนด
(๒)
วางระเบียบเกี่ยวกับการดำเนินงานของ สกสว. โดยไม่ขัดหรือแย้งกับระเบียบ ข้อบังคับ ประกาศ
นโยบาย หรือมติที่ กสว. และคณะกรรมการอำนวยการ สกสว. กำหนด
(๓)
เป็นผู้บังคับบัญชาพนักงานและลูกจ้างทุกตำแหน่ง
และประเมินผลการปฏิบัติงานของพนักงานและลูกจ้างของ
สกสว. ทุกตำแหน่งตามระเบียบหรือข้อบังคับที่คณะกรรมการอำนวยการ สกสว. กำหนด
(๔)
แต่งตั้งรองผู้อำนวยการ สกสว. จากผู้ซึ่งมีคุณสมบัติและไม่มีลักษณะต้องห้าม และไม่เกินจำนวนที่
กสว. กำหนด
(๕)
บรรจุและแต่งตั้ง เลื่อนเงินเดือนหรือค่าจ้าง ลงโทษทางวินัยพนักงานและลูกจ้าง
ตลอดจนให้พนักงานและลูกจ้างออกจากตำแหน่ง  ทั้งนี้
ตามระเบียบหรือข้อบังคับที่คณะกรรมการอำนวยการ สกสว. กำหนด
(๖)
ปฏิบัติการอื่นใดตามระเบียบ ข้อบังคับ ประกาศ
นโยบายและมติของสภานโยบาย กสว. และคณะกรรมการอำนวยการ สกสว.
 
มาตรา
๕๑  ให้นำความในมาตรา ๓๗ มาตรา ๓๘ และมาตรา ๓๙
มาใช้บังคับแก่ สกสว. โดยอนุโลม
 
หมวด ๓
การกำกับดูแล
                   
 
มาตรา
๕๒  ให้ สอวช. และ สกสว. แล้วแต่กรณี จัดทำรายงานประจำปีเสนอต่อนายกรัฐมนตรี รัฐมนตรี
และสภานโยบายภายในหนึ่งร้อยแปดสิบวันนับแต่วันสิ้นปีงบประมาณ และเผยแพร่รายงานนี้ต่อสาธารณชน
รายงานประจำปีตามวรรคหนึ่ง
ให้แสดงรายละเอียดของงบการเงินที่ผู้สอบบัญชีได้รับรองแล้ว
พร้อมทั้งผลงานและรายงานการประเมินผลการดำเนินงานประจำปีของ สอวช. และ
สกสว. แล้วแต่กรณี ในปีที่ล่วงมา
 
มาตรา
๕๓  ให้นายกรัฐมนตรีและรัฐมนตรีมีอำนาจกำกับดูแลการดำเนินกิจการของ
สอวช. และ สกสว. ตามที่กำหนดไว้ในมาตรา ๕ ให้เป็นไปตามหน้าที่และอำนาจตามกฎหมาย วัตถุประสงค์ในการจัดตั้ง
ยุทธศาสตร์ชาติ แผนที่เกี่ยวข้อง นโยบายของรัฐบาล และมติคณะรัฐมนตรีที่เกี่ยวข้อง เพื่อการนี้ให้นายกรัฐมนตรีและรัฐมนตรีมีอำนาจสั่งให้ผู้อำนวยการ
สอวช. หรือผู้อำนวยการ สกสว. ชี้แจงแสดงความคิดเห็น
หรือทำรายงาน และมีอำนาจยับยั้งการกระทำของ สอวช. และ สกสว. ที่ขัดต่อกฎหมาย
หน้าที่และอำนาจของ สอวช. และ สกสว. วัตถุประสงค์ในการจัดตั้ง ยุทธศาสตร์ชาติแผนที่เกี่ยวข้อง นโยบายของรัฐบาล
มติคณะรัฐมนตรีที่เกี่ยวข้อง ตลอดจนสั่งสอบสวนข้อเท็จจริงเกี่ยวกับการดำเนินการของ
สอวช. และ สกสว. ได้
 
หมวด ๔
กองทุนส่งเสริมวิทยาศาสตร์
วิจัยและนวัตกรรม
                   
 
มาตรา
๕๔  ให้จัดตั้งกองทุนส่งเสริมวิทยาศาสตร์
วิจัยและนวัตกรรมขึ้นใน สกสว. มีวัตถุประสงค์เพื่อส่งเสริม
สนับสนุน และขับเคลื่อนระบบการวิจัยและนวัตกรรมของประเทศด้านวิทยาศาสตร์
เทคโนโลยี สังคมศาสตร์ มนุษยศาสตร์ และสหวิทยาการ เพื่อสร้างองค์ความรู้ พัฒนานโยบายสาธารณะ และสนับสนุนการนำผลงานวิจัยและนวัตกรรมไปใช้ในเชิงเศรษฐกิจและสังคม
เพื่อให้เกิดการพัฒนาประเทศอย่างสมดุลและยั่งยืน รวมทั้งมีวัตถุประสงค์
ดังต่อไปนี้ด้วย
(๑)
ส่งเสริมการผลิตและพัฒนากำลังคนด้านวิทยาศาสตร์
เทคโนโลยี การวิจัยและนวัตกรรม รวมทั้งยกระดับความสามารถของผู้ประกอบการ
ภาคเกษตรกรรม ภาคอุตสาหกรรม และภาคบริการของประเทศ
(๒)
พัฒนาโครงสร้างพื้นฐานด้านวิทยาศาสตร์ เทคโนโลยี การวิจัยและนวัตกรรม โครงสร้างพื้นฐานด้านคุณภาพ
และปัจจัยเอื้อที่สนับสนุนการวิจัยและนวัตกรรม
(๓)
ส่งเสริมให้โครงการลงทุนขนาดใหญ่ของประเทศหรือโครงการลงทุนที่รัฐเห็นสมควรกำหนดเป็นกลไกของการพัฒนาวิทยาศาสตร์ เทคโนโลยี
วิจัยและนวัตกรรม เพื่อพัฒนาประเทศอย่างยั่งยืน
(๔)
สนับสนุนการเพิ่มสมรรถนะในการเลือก การรับ การถ่ายทอด และการร่วมมือกับบุคคลหรือหน่วยงานต่างประเทศ
เพื่อให้ได้วิทยาการและเทคโนโลยีและนวัตกรรมที่ทันสมัย มีประสิทธิภาพและเหมาะสม
(๕)
ส่งเสริมความร่วมมือระหว่างหน่วยงานในระบบวิจัยและนวัตกรรม
หน่วยงานอื่นของรัฐและเอกชน
รวมทั้งองค์กรปกครองส่วนท้องถิ่น ในการนำผลงานวิจัยและนวัตกรรมไปใช้ในการพัฒนาระดับชุมชนและพื้นที่
(๖)
บุกเบิกการวิจัยขั้นแนวหน้าและการสร้างนวัตกรรมเพื่อเพิ่มขีดความสามารถในการแข่งขันของประเทศ
 
มาตรา
๕๕  กองทุนตามมาตรา ๕๔
ประกอบด้วยเงินและทรัพย์สิน ดังต่อไปนี้
(๑)
เงินและทรัพย์สินที่ได้รับโอนมาตามมาตรา ๗๑
(๒)
เงินอุดหนุนที่รัฐบาลจัดสรรให้เป็นรายปีตามกรอบวงเงินที่คณะรัฐมนตรีโดยข้อเสนอของคณะกรรมการพิจารณางบประมาณด้านวิทยาศาสตร์
วิจัยและนวัตกรรมตามมาตรา ๑๒ (๒) ได้ให้ความเห็นชอบแล้ว
(๓)
เงินอุดหนุนจากต่างประเทศรวมทั้งองค์การระหว่างประเทศ
(๔)
เงินหรือทรัพย์สินที่มีผู้บริจาคหรือมอบให้เพื่อสมทบกองทุน
(๕)
เงินหรือทรัพย์สินที่ตกเป็นของกองทุน
หรือที่ได้รับตามกฎหมายหรือนิติกรรมสัญญา
(๖)
ค่าตอบแทนหรือรายได้จากการดำเนินกิจการของกองทุน รวมทั้งผลประโยชน์จากทรัพย์สินทางปัญญา
(๗)
ดอกผล ผลประโยชน์ หรือรายได้อื่นที่เกิดจากเงินหรือทรัพย์สินของกองทุน
ให้รัฐจัดสรรงบประมาณให้กองทุนตามสมควรและจำเป็นเมื่อเงินไม่เพียงพอในการดำเนินการ
 
มาตรา
๕๖  รายได้ของกองทุนให้นำเข้าสมทบกองทุนโดยไม่ต้องส่งคลังเป็นรายได้ของแผ่นดิน
 
มาตรา
๕๗  การใช้จ่ายเงินกองทุนให้เป็นไปตามที่ กสว.
กำหนด โดยให้ใช้ตามวัตถุประสงค์ของกองทุนเพื่อกิจการ ดังต่อไปนี้
(๑)
การจัดสรรเป็นเงินอุดหนุนทั่วไปแก่หน่วยงานในระบบวิจัยและนวัตกรรม
ให้สอดคล้องกับแผนด้านวิทยาศาสตร์
วิจัยและนวัตกรรมของประเทศ และหลักเกณฑ์ตามมาตรา ๔๑ (๔)
(๒)
การดำเนินการอื่นเพื่อให้เป็นไปตามวัตถุประสงค์ของกองทุนตามมาตรา ๕๔
(๓)
การติดตามประเมินผล การเผยแพร่ผลงานวิจัยและนวัตกรรม และการส่งเสริมการนำผลงานวิจัยและนวัตกรรมไปใช้ประโยชน์
(๔)
ค่าใช้จ่ายในการบริหารกองทุน
(๕)
ค่าใช้จ่ายอื่น ๆ ตามหลักเกณฑ์ที่ กสว. กำหนด
โดยความเห็นชอบของสภานโยบาย
 
มาตรา
๕๘  การจัดสรรเงินกองทุนให้เป็นไปโดยอิสระภายใต้วัตถุประสงค์ของกองทุนตามมาตรา
๕๔ เพื่อให้เป็นไปตามนโยบาย ยุทธศาสตร์ และแผนตามมาตรา ๑๑ (๑) และเป็นไปตามความต้องการของประเทศอย่างแท้จริง
โดยไม่เลือกปฏิบัติด้วยการจัดสรรให้เฉพาะหน่วยงานในบังคับบัญชาหรือในกำกับดูแลของนายกรัฐมนตรีและรัฐมนตรี
การดำเนินการตามวรรคหนึ่งต้องคำนึงถึงความคล่องตัว
มีความโปร่งใส ไม่มีการขัดกันระหว่างผลประโยชน์ส่วนบุคคลและประโยชน์ส่วนรวม
และปราศจากการแทรกแซงทางการเมือง
 
มาตรา
๕๙  การรับเงิน การจ่ายเงิน
และการเก็บรักษาเงินของกองทุนให้เป็นไปตามระเบียบที่ กสว. กำหนด โดยความเห็นชอบของสภานโยบาย
 
มาตรา
๖๐  กองทุนต้องจัดให้มีระบบบัญชีที่เหมาะสมเพื่อบันทึกรายการทางบัญชีและแสดงผลการดำเนินงานและฐานะการเงินของกองทุนโดยถูกต้อง
การบันทึกรายการในสมุดบัญชีตามวรรคหนึ่ง
ให้เป็นไปตามมาตรฐานการบัญชีภาครัฐ
 
มาตรา
๖๑  ให้กองทุนจัดทำรายงานการเงินเพื่อแสดงผลการดำเนินงานและฐานะการเงินของกองทุนเสนอผู้สอบบัญชีภายในเก้าสิบวันนับแต่วันสิ้นปีงบประมาณ
 
มาตรา
๖๒  ให้สำนักงานการตรวจเงินแผ่นดินหรือผู้สอบบัญชีที่สำนักงานการตรวจเงินแผ่นดินให้ความเห็นชอบเป็นผู้สอบบัญชีของกองทุน
ให้ผู้สอบบัญชีทำรายงานการสอบบัญชีของกองทุนเสนอต่อ
กสว. ภายในหนึ่งร้อยแปดสิบวันนับแต่วันสิ้นปีงบประมาณ
 
มาตรา
๖๓  ให้มีคณะกรรมการตรวจสอบคณะหนึ่งทำหน้าที่ตรวจสอบเพื่อรายงานผลการตรวจสอบโดยตรงต่อ
กสว.
คณะกรรมการตรวจสอบ
ประกอบด้วย ผู้แทนกระทรวงการคลัง เป็นประธานกรรมการ ผู้แทนสำนักงบประมาณคนหนึ่ง และผู้ทรงคุณวุฒิซึ่ง
กสว. แต่งตั้งคนหนึ่ง เป็นกรรมการ และให้ สกสว. จัดให้มีผู้ทำหน้าที่ช่วยเหลือคณะกรรมการตรวจสอบในการปฏิบัติหน้าที่ตามสมควร
ค่าใช้จ่ายในการตรวจสอบและค่าตอบแทนคณะกรรมการตรวจสอบ
ให้เป็นไปตามระเบียบที่ กสว. กำหนด
 
มาตรา
๖๔  ให้มีคณะกรรมการติดตามและประเมินผลการสนับสนุนวิทยาศาสตร์
การวิจัยและนวัตกรรม ประกอบด้วย
ผู้ทรงคุณวุฒิที่มีความรู้และประสบการณ์สูงด้านการวิจัยและนวัตกรรมซึ่งสภานโยบายแต่งตั้ง เป็นประธานกรรมการ
ผู้แทนกระทรวงกลาโหม ผู้แทนกระทรวงการอุดมศึกษาวิทยาศาสตร์ วิจัยและนวัตกรรม
ผู้แทนกระทรวงเกษตรและสหกรณ์ ผู้แทนกระทรวงสาธารณสุข ผู้แทนสำนักงบประมาณ ผู้แทนสำนักงานสภาพัฒนาการเศรษฐกิจและสังคมแห่งชาติ
ผู้แทนกรมบัญชีกลาง ผู้แทนสภาอุตสาหกรรมแห่งประเทศไทย
ผู้แทนสภาหอการค้าแห่งประเทศไทย ผู้แทนสมาคมธนาคารไทย
และผู้ทรงคุณวุฒิอื่นที่มีความรู้และประสบการณ์สูงด้านการประเมินผลงานวิจัยและนวัตกรรม
ด้านวิทยาศาสตร์ เทคโนโลยี ด้านสังคมศาสตร์ และด้านมนุษยศาสตร์ ซึ่งสภานโยบายแต่งตั้งจำนวนไม่น้อยกว่าสี่คนแต่ไม่เกินเก้าคนเป็นกรรมการ
และให้คณะกรรมการติดตามและประเมินผลการสนับสนุนวิทยาศาสตร์การวิจัยและนวัตกรรมแต่งตั้งเลขานุการและผู้ช่วยเลขานุการได้
ให้นำความในมาตรา
๑๖ และมาตรา ๒๐ วรรคหนึ่ง มาใช้บังคับโดยอนุโลม
ให้
กสว. จัดสรรเงินกองทุนเพื่อสนับสนุนการดำเนินการของคณะกรรมการติดตามและประเมินผลการสนับสนุนวิทยาศาสตร์
การวิจัยและนวัตกรรมตามวรรคหนึ่ง
 
มาตรา
๖๕  คณะกรรมการติดตามและประเมินผลการสนับสนุนวิทยาศาสตร์
การวิจัยและนวัตกรรมตามมาตรา ๖๔ มีหน้าที่และอำนาจ ดังต่อไปนี้
(๑)
ติดตาม ตรวจสอบ และประเมินผลงานวิจัยและนวัตกรรมที่ได้รับการสนับสนุนจากกองทุน
(๒)
ติดตาม ตรวจสอบ และประเมินผลการดำเนินงานของ
สกสว. และหน่วยงานในระบบวิจัยและนวัตกรรมที่ได้รับการสนับสนุน
(๓)
รายงานผลการปฏิบัติงานพร้อมทั้งข้อเสนอแนะต่อ กสว. เพื่อเสนอสภานโยบายต่อไป
 
บทเฉพาะกาล
                   
 
มาตรา
๖๖  ให้โอนบรรดากิจการ ทรัพย์สิน สิทธิ หน้าที่
หนี้ ภาระผูกพัน พนักงาน ลูกจ้าง
และเงินงบประมาณของสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติตามกฎหมายว่าด้วยวิทยาศาสตร์
เทคโนโลยีและนวัตกรรมแห่งชาติที่มีอยู่ในวันก่อนวันที่พระราชบัญญัตินี้ใช้บังคับ ไปเป็นของสำนักงานสภานโยบายการอุดมศึกษา วิทยาศาสตร์
วิจัยและนวัตกรรมแห่งชาติตามพระราชบัญญัตินี้
ให้พนักงานและลูกจ้างของสำนักงานคณะกรรมการนโยบายวิทยาศาสตร์
เทคโนโลยีและนวัตกรรมแห่งชาติตามกฎหมายว่าด้วยวิทยาศาสตร์ เทคโนโลยีและนวัตกรรมแห่งชาติ
ซึ่งได้รับเงินเดือน ค่าจ้าง
รวมทั้งสวัสดิการและสิทธิประโยชน์ต่าง ๆ อยู่ในวันก่อนวันที่พระราชบัญญัตินี้ใช้บังคับได้รับเงินเดือนหรือค่าจ้าง
รวมทั้งสวัสดิการและสิทธิประโยชน์ต่าง ๆ เท่าที่เคยได้รับอยู่เดิมไปพลางก่อนจนกว่าจะได้รับบรรจุหรือแต่งตั้งให้ดำรงตำแหน่งในสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติตามพระราชบัญญัตินี้ แต่จะได้รับเงินเดือนหรือค่าจ้างต่ำกว่าเงินเดือนหรือค่าจ้างที่ได้รับอยู่เดิมไม่ได้
 
มาตรา
๖๗  ในวาระเริ่มแรก
ให้สภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ ประกอบด้วย
กรรมการสภานโยบายตามมาตรา ๖ (๑) (๒) (๓) และ (๔) ให้ปลัดกระทรวงการอุดมศึกษา วิทยาศาสตร์ วิจัยและนวัตกรรม
เป็นกรรมการและเลขานุการ และให้ผู้อำนวยการสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ เป็นกรรมการและผู้ช่วยเลขานุการ
เพื่อปฏิบัติหน้าที่สภานโยบายการอุดมศึกษา วิทยาศาสตร์ วิจัยและนวัตกรรมแห่งชาติตามพระราชบัญญัตินี้ไปพลางก่อนจนกว่าจะมีการแต่งตั้งกรรมการสภานโยบายผู้ทรงคุณวุฒิตามมาตรา
๖ (๕) และ (๖)  ทั้งนี้ ต้องไม่เกินหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
 
มาตรา
๖๘  ในวาระเริ่มแรก
ให้สภานโยบายการอุดมศึกษา วิทยาศาสตร์ วิจัยและนวัตกรรมแห่งชาติตามมาตรา ๖๗
ปฏิบัติหน้าที่คณะกรรมการอำนวยการสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติตามพระราชบัญญัตินี้ไปพลางก่อนจนกว่าจะมีการแต่งตั้งคณะกรรมการอำนวยการสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติตามพระราชบัญญัตินี้  ทั้งนี้ ต้องไม่เกินหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
 
มาตรา
๖๙  ให้ผู้ดำรงตำแหน่งเลขาธิการสำนักงานคณะกรรมการนโยบายวิทยาศาสตร์
เทคโนโลยีและนวัตกรรมแห่งชาติตามกฎหมายว่าด้วยวิทยาศาสตร์
เทคโนโลยีและนวัตกรรมแห่งชาติอยู่ในวันก่อนวันที่พระราชบัญญัตินี้ใช้บังคับ ดำรงตำแหน่งเป็นผู้อำนวยการสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติตามพระราชบัญญัตินี้
โดยมิให้ถือว่าเป็นการเลิกจ้าง และให้ได้รับเงินเดือนหรือค่าจ้าง
รวมทั้งสิทธิประโยชน์ต่าง ๆ เท่าที่เคยได้รับอยู่เดิมไปพลางก่อน จนกว่าจะครบวาระที่มีอยู่เดิมตามกฎหมายว่าด้วยวิทยาศาสตร์
เทคโนโลยีและนวัตกรรมแห่งชาติ และให้นับเป็นวาระการดำรงตำแหน่งของผู้อำนวยการสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติตามพระราชบัญญัตินี้
ให้ดำเนินการสรรหาและแต่งตั้งผู้อำนวยการสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติตามพระราชบัญญัตินี้
ภายในหนึ่งร้อยยี่สิบวันก่อนวันที่ผู้ดำรงตำแหน่งตามวรรคหนึ่งจะครบวาระ
 
มาตรา
๗๐  ข้าราชการ พนักงานราชการ และลูกจ้างของสำนักงานปลัดกระทรวงการอุดมศึกษาวิทยาศาสตร์
วิจัยและนวัตกรรมและสำนักงานการวิจัยแห่งชาติตามกฎหมายว่าด้วยระเบียบบริหารราชการกระทรวงการอุดมศึกษา วิทยาศาสตร์
วิจัยและนวัตกรรม ผู้ใดสมัครใจจะไปเป็นพนักงานของสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ ให้แสดงเจตนาเป็นหนังสือภายในเก้าสิบวันนับแต่วันที่พระราชบัญญัตินี้ใช้บังคับ
และเมื่อผ่านการคัดเลือกหรือการประเมินตามหลักเกณฑ์ที่คณะกรรมการอำนวยการสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติกำหนดแล้ว ให้สำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติดำเนินการบรรจุและแต่งตั้งเป็นพนักงานของสำนักงานสภานโยบายการอุดมศึกษาวิทยาศาสตร์
วิจัยและนวัตกรรมแห่งชาติ
การแสดงเจตนาตามวรรคหนึ่ง
ให้เป็นไปตามแบบที่คณะกรรมการอำนวยการสำนักงานสภานโยบายการอุดมศึกษา วิทยาศาสตร์
วิจัยและนวัตกรรมแห่งชาติกำหนดและเมื่อได้ยื่นแสดงเจตนาแล้วจะถอนมิได้
ข้าราชการที่พ้นจากราชการเพื่อไปเป็นพนักงานของสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติตามวรรคหนึ่ง ให้ถือว่าเป็นการให้ออกจากราชการ
เพราะทางราชการเลิกหรือยุบตำแหน่งตามกฎหมายว่าด้วยบำเหน็จบำนาญข้าราชการหรือกฎหมายว่าด้วยกองทุนบำเหน็จบำนาญข้าราชการ
แล้วแต่กรณี  ทั้งนี้
นับแต่วันที่ได้รับการบรรจุและแต่งตั้งเป็นพนักงาน
ลูกจ้างของส่วนราชการที่ไปเป็นพนักงานของสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติตามวรรคหนึ่ง
ให้ถือว่าเป็นการออกจากงานเพราะทางราชการเลิกหรือยุบตำแหน่งหรือเลิกจ้างโดยไม่มีความผิดและให้ได้รับบำเหน็จตามระเบียบกระทรวงการคลังว่าด้วยบำเหน็จลูกจ้าง
ข้าราชการ พนักงานราชการ
หรือลูกจ้างของส่วนราชการซึ่งมิได้รับการบรรจุและแต่งตั้งเป็นพนักงานของสำนักงานสภานโยบายการอุดมศึกษา วิทยาศาสตร์
วิจัยและนวัตกรรมแห่งชาติตามพระราชบัญญัตินี้ให้ยังคงสถานะความเป็นข้าราชการ พนักงานราชการ หรือลูกจ้างของส่วนราชการต่อไปตามกฎหมายหรือระเบียบว่าด้วยการนั้น
ข้าราชการซึ่งเป็นสมาชิกกองทุนบำเหน็จบำนาญข้าราชการอยู่แล้ว
ให้มีสิทธิขอเป็นสมาชิกต่อไปได้แม้จะออกจากราชการแล้ว
ในกรณีเช่นนี้ ให้ถือว่าเป็นข้าราชการบำนาญและมีสิทธิได้รับสวัสดิการจากทางราชการเช่นเดียวกับผู้ได้รับบำนาญตามกฎหมายว่าด้วยกองทุนบำเหน็จบำนาญข้าราชการ
ให้นำความในมาตรา ๖๖ วรรคสอง มาใช้บังคับแก่ข้าราชการ
พนักงานราชการ และลูกจ้างของสำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
และสำนักงานการวิจัยแห่งชาติ ที่ได้รับการบรรจุและแต่งตั้งเป็นพนักงานของสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติตามวรรคหนึ่ง โดยอนุโลม
 
มาตรา
๗๑ ให้โอนบรรดากิจการ ทรัพย์สิน สิทธิ
หน้าที่ หนี้ ภาระผูกพัน โครงการวิจัยและกิจกรรมที่เกี่ยวเนื่องกับการวิจัย
เงินงบประมาณ และเงินของกองทุนสนับสนุนการวิจัยตามกฎหมายว่าด้วยกองทุนสนับสนุนการวิจัยที่มีอยู่ในวันก่อนวันที่พระราชบัญญัตินี้ใช้บังคับ ไปเป็นของกองทุนส่งเสริมวิทยาศาสตร์
วิจัยและนวัตกรรมซึ่งอยู่ในสำนักงานคณะกรรมการส่งเสริมวิทยาศาสตร์ วิจัยและนวัตกรรมตามพระราชบัญญัตินี้
ในวาระเริ่มแรก ให้กันเงินที่โอนมาตามวรรคหนึ่งเป็นจำนวนร้อยละสิบของเงินจากกองทุนสนับสนุนการวิจัยตามกฎหมายว่าด้วยกองทุนสนับสนุนการวิจัยที่มีอยู่ในวันก่อนวันที่พระราชบัญญัตินี้ใช้บังคับ
เพื่อเป็นค่าใช้จ่ายในการดำเนินงานของสำนักงานคณะกรรมการส่งเสริมวิทยาศาสตร์
วิจัยและนวัตกรรมตามพระราชบัญญัตินี้
ให้สำนักงานคณะกรรมการส่งเสริมวิทยาศาสตร์
วิจัยและนวัตกรรมยังคงดำเนินโครงการวิจัยและกิจกรรมที่เกี่ยวเนื่องกับการวิจัยต่อไปจนกว่าจะสิ้นสุดโครงการหรือกิจกรรมดังกล่าว
 
มาตรา
๗๒  ในวาระเริ่มแรก ให้คณะกรรมการนโยบายกองทุนสนับสนุนการวิจัยตามกฎหมายว่าด้วยกองทุนสนับสนุนการวิจัยซึ่งดำรงตำแหน่งอยู่ในวันก่อนวันที่พระราชบัญญัตินี้ใช้บังคับ
ปฏิบัติหน้าที่คณะกรรมการส่งเสริมวิทยาศาสตร์ วิจัยและนวัตกรรม และคณะกรรมการอำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรมตามพระราชบัญญัตินี้ไปพลางก่อน จนกว่าจะมีการแต่งตั้งคณะกรรมการส่งเสริมวิทยาศาสตร์
วิจัยและนวัตกรรม หรือคณะกรรมการอำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรม ขึ้นใหม่ตามพระราชบัญญัตินี้ แล้วแต่กรณี  ทั้งนี้ ต้องไม่เกินหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
 
มาตรา
๗๓  ในวาระเริ่มแรก ให้ผู้ดำรงตำแหน่งผู้อำนวยการสำนักงานกองทุนสนับสนุนการวิจัยตามกฎหมายว่าด้วยกองทุนสนับสนุนการวิจัยอยู่ในวันก่อนวันที่พระราชบัญญัตินี้ใช้บังคับ
ดำรงตำแหน่งผู้อำนวยการสำนักงานคณะกรรมการส่งเสริมวิทยาศาสตร์ วิจัยและนวัตกรรมตามพระราชบัญญัตินี้ โดยมิให้ถือว่าเป็นการเลิกจ้าง
และให้ได้รับเงินเดือนหรือค่าจ้าง รวมทั้งสิทธิประโยชน์ต่าง ๆ
เท่าที่เคยได้รับอยู่เดิมไปพลางก่อน จนกว่าจะครบวาระที่มีอยู่เดิมตามกฎหมายว่าด้วยกองทุนสนับสนุนการวิจัย
และให้นับเป็นวาระการดำรงตำแหน่งของผู้อำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรมตามพระราชบัญญัตินี้
ให้ดำเนินการสรรหาและแต่งตั้งผู้อำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรมตามพระราชบัญญัตินี้ ภายในหนึ่งร้อยยี่สิบวันก่อนวันที่ผู้ดำรงตำแหน่งตามวรรคหนึ่งจะครบวาระ
 
มาตรา
๗๔  ให้โอนพนักงานและลูกจ้างของสำนักงานกองทุนสนับสนุนการวิจัยตามกฎหมายว่าด้วยกองทุนสนับสนุนการวิจัยที่มีอยู่ในวันก่อนวันที่พระราชบัญญัตินี้ใช้บังคับ
ไปเป็นของสำนักงานคณะกรรมการส่งเสริมวิทยาศาสตร์
วิจัยและนวัตกรรมตามพระราชบัญญัตินี้
ให้นำความในมาตรา
๖๖ วรรคสอง มาใช้บังคับแก่พนักงานและลูกจ้างของสำนักงานกองทุนสนับสนุนการวิจัยตามกฎหมายว่าด้วยกองทุนสนับสนุนการวิจัยโดยอนุโลม
 
มาตรา
๗๕  ให้นำความในมาตรา ๗๐
มาใช้บังคับแก่ข้าราชการ พนักงานราชการ และลูกจ้างของสำนักงานปลัดกระทรวงการอุดมศึกษา
วิทยาศาสตร์ วิจัยและนวัตกรรมและสำนักงานการวิจัยแห่งชาติตามกฎหมายว่าด้วยระเบียบบริหารราชการกระทรวงการอุดมศึกษา
วิทยาศาสตร์ วิจัยและนวัตกรรม ซึ่งสมัครใจจะไปเป็นพนักงานหรือลูกจ้างของสำนักงานคณะกรรมการส่งเสริมวิทยาศาสตร์
วิจัยและนวัตกรรมตามพระราชบัญญัตินี้โดยอนุโลม
 
มาตรา
๗๖  เพื่อประโยชน์ในการนับเวลาการทำงานสำหรับการคำนวณสิทธิประโยชน์ต่าง ๆ ของบุคลากรซึ่งโอนมาตามมาตรา ๖๖ และมาตรา ๗๔
ให้นับเวลาทำงานในขณะที่เป็นพนักงานหรือลูกจ้างของสำนักงานคณะกรรมการนโยบายวิทยาศาสตร์
เทคโนโลยีและนวัตกรรมแห่งชาติตามกฎหมายว่าด้วยวิทยาศาสตร์
เทคโนโลยีและนวัตกรรมแห่งชาติ หรือพนักงานหรือลูกจ้างของสำนักงานกองทุนสนับสนุนการวิจัยตามกฎหมายว่าด้วยกองทุนสนับสนุนการวิจัย
ต่อเนื่องกับเวลาทำงานของพนักงานของสำนักงานสภานโยบายการอุดมศึกษา วิทยาศาสตร์
วิจัยและนวัตกรรมแห่งชาติ หรือพนักงานหรือลูกจ้างของสำนักงานคณะกรรมการส่งเสริมวิทยาศาสตร์
วิจัยและนวัตกรรมตามพระราชบัญญัตินี้ แล้วแต่กรณีด้วย
 
มาตรา
๗๗  คดีที่สำนักงานคณะกรรมการนโยบายวิทยาศาสตร์
เทคโนโลยีและนวัตกรรมแห่งชาติตามกฎหมายว่าด้วยวิทยาศาสตร์
เทคโนโลยีและนวัตกรรมแห่งชาติและคดีที่กองทุนสนับสนุนการวิจัยตามกฎหมายว่าด้วยกองทุนสนับสนุนการวิจัยซึ่งโอนกิจการตามมาตรา
๖๖ และมาตรา ๗๑ ไปเป็นของสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ
หรือสำนักงานคณะกรรมการส่งเสริมวิทยาศาสตร์ วิจัยและนวัตกรรมตามพระราชบัญญัตินี้
แล้วแต่กรณี บรรดาซึ่งได้ฟ้องต่อศาลไว้ก่อนวันที่พระราชบัญญัตินี้ใช้บังคับ ให้สำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ หรือสำนักงานคณะกรรมการส่งเสริมวิทยาศาสตร์ วิจัยและนวัตกรรมตามพระราชบัญญัตินี้
แล้วแต่กรณี เข้าสวมสิทธิเป็นคู่ความแทน  ในการนี้
ให้สำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ หรือสำนักงานคณะกรรมการส่งเสริมวิทยาศาสตร์ วิจัยและนวัตกรรมดำเนินกระบวนพิจารณาไปจนกว่าคดีจะถึงที่สุด
และให้ถือว่าผู้รับมอบอำนาจให้ดำเนินคดีแทนสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ
หรือกองทุนสนับสนุนการวิจัย แล้วแต่กรณี ในคดีนั้น ๆ เป็นผู้รับมอบอำนาจจากสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ หรือสำนักงานคณะกรรมการส่งเสริมวิทยาศาสตร์
วิจัยและนวัตกรรม แล้วแต่กรณีตามพระราชบัญญัตินี้ด้วย
ในกรณีที่ศาลได้มีคำพิพากษาคดีตามวรรคหนึ่งแล้ว ให้สำนักงานสภานโยบายการอุดมศึกษาวิทยาศาสตร์ วิจัยและนวัตกรรมแห่งชาติ หรือสำนักงานคณะกรรมการส่งเสริมวิทยาศาสตร์ วิจัยและนวัตกรรม
แล้วแต่กรณีตามพระราชบัญญัตินี้ เข้าสวมสิทธิเป็นเจ้าหนี้ตามคำพิพากษาหรือลูกหนี้ตามคำพิพากษานั้น
 
มาตรา
๗๘  บทบัญญัติแห่งกฎหมาย กฎ ระเบียบ ข้อบังคับ
ประกาศ คำสั่ง หรือมติคณะรัฐมนตรีใดที่ใช้บังคับอยู่ในวันก่อนวันที่พระราชบัญญัตินี้ใช้บังคับ
อ้างถึง คณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ สำนักงานคณะกรรมการนโยบายวิทยาศาสตร์
เทคโนโลยีและนวัตกรรมแห่งชาติ เลขาธิการสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ
และ พนักงานของสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ
ตามกฎหมายว่าด้วยวิทยาศาสตร์ เทคโนโลยีและนวัตกรรมแห่งชาติ ให้ถือว่าอ้างถึง สภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ สำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ ผู้อำนวยการสำนักงานสภานโยบายการอุดมศึกษา
วิทยาศาสตร์ วิจัยและนวัตกรรมแห่งชาติ และ พนักงานของสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ
ตามพระราชบัญญัตินี้ แล้วแต่กรณี
 
มาตรา
๗๙  บทบัญญัติแห่งกฎหมาย กฎ ระเบียบ ข้อบังคับ
ประกาศ คำสั่ง หรือมติคณะรัฐมนตรีใดที่ใช้บังคับอยู่ในวันก่อนวันที่พระราชบัญญัตินี้ใช้บังคับ
อ้างถึง คณะกรรมการนโยบายกองทุนสนับสนุนการวิจัย กองทุนสนับสนุนการวิจัย
ผู้อำนวยการสำนักงานกองทุนสนับสนุนการวิจัย และ พนักงานของสำนักงานกองทุนสนับสนุนการวิจัย
ตามกฎหมายว่าด้วยกองทุนสนับสนุนการวิจัย ให้ถือว่าอ้างถึง
คณะกรรมการส่งเสริมวิทยาศาสตร์ วิจัยและนวัตกรรม สำนักงานคณะกรรมการส่งเสริมวิทยาศาสตร์
วิจัยและนวัตกรรม ผู้อำนวยการสำนักงานคณะกรรมการส่งเสริมวิทยาศาสตร์
วิจัยและนวัตกรรม และ พนักงานของสำนักงานคณะกรรมการส่งเสริมวิทยาศาสตร์ วิจัยและนวัตกรรม
ตามพระราชบัญญัตินี้ แล้วแต่กรณี
 
มาตรา
๘๐  ให้บรรดาประกาศ
ข้อกำหนด คำสั่ง หรือมติของสภานโยบายวิจัยและนวัตกรรมแห่งชาติตามคำสั่งหัวหน้าคณะรักษาความสงบแห่งชาติ
ที่ ๖๒/๒๕๕๙ เรื่อง การปฏิรูประบบวิจัยและนวัตกรรมของประเทศ
ลงวันที่ ๖ ตุลาคม พุทธศักราช ๒๕๕๙ ซึ่งใช้บังคับอยู่ในวันก่อนวันที่พระราชบัญญัตินี้ใช้บังคับ ยังคงมีผลใช้บังคับได้ต่อไปเท่าที่ไม่ขัดหรือแย้งกับพระราชบัญญัตินี้จนกว่าจะมีการออกระเบียบ
ข้อบังคับ ประกาศ หรือข้อกำหนดตามพระราชบัญญัตินี้
ให้บรรดาระเบียบ
ข้อบังคับ ประกาศ ข้อกำหนด หรือคำสั่งของสำนักงานคณะกรรมการนโยบายวิทยาศาสตร์
เทคโนโลยีและนวัตกรรมแห่งชาติตามกฎหมายว่าด้วยวิทยาศาสตร์
เทคโนโลยีและนวัตกรรมแห่งชาติ และของกองทุนสนับสนุนการวิจัยตามกฎหมายว่าด้วยกองทุนสนับสนุนการวิจัย
ซึ่งใช้บังคับอยู่ในวันก่อนวันที่พระราชบัญญัตินี้ใช้บังคับ ยังคงมีผลใช้บังคับได้ต่อไปเท่าที่ไม่ขัดหรือแย้งกับพระราชบัญญัตินี้
จนกว่าจะมีการออกระเบียบ ข้อบังคับ ประกาศ หรือข้อกำหนดตามพระราชบัญญัตินี้
ให้ออกระเบียบ ข้อบังคับ ประกาศ หรือข้อกำหนดตามพระราชบัญญัตินี้ให้แล้วเสร็จภายในสองปีนับแต่วันที่พระราชบัญญัตินี้ใช้บังคับ
 
 
ผู้รับสนองพระราชโองการ
พลเอก
ประยุทธ์  จันทร์โอชา
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ โดยที่การพัฒนาประเทศจำเป็นต้องอาศัยการขับเคลื่อนด้านการอุดมศึกษา
วิทยาศาสตร์ วิจัยและนวัตกรรม เป็นกลไกสำคัญในการสร้างความเข้มแข็งให้แก่ระบบเศรษฐกิจและสังคม
รวมทั้งเพิ่มขีดความสามารถในการแข่งขันของประเทศและยกระดับคุณภาพชีวิตของประชาชนให้มีความผาสุก
สมควรกำหนดให้มีสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ
เพื่อทำหน้าที่ในการกำหนดนโยบาย ยุทธศาสตร์ แผนด้านการอุดมศึกษา และแผนด้านวิทยาศาสตร์
วิจัยและนวัตกรรมของประเทศให้มีเอกภาพและเป็นระบบ ตลอดจนการจัดสรรงบประมาณและการประเมินผลการปฏิบัติให้เป็นไปโดยเหมาะสมและมีประสิทธิภาพ
 จึงจำเป็นต้องตราพระราชบัญญัตินี้


 
 
 
วิวรรธน์/ธนบดี/จัดทำ
๗
พฤษภาคม ๒๕๖๒
 
พิวัฒน์/วิชพงษ์/ตรวจ
๑๗ พฤษภาคม ๒๕๖๒
 
 





[๑]
ราชกิจจานุเบกษา เล่ม ๑๓๖/ตอนที่ ๕๗ ก/หน้า ๘/๑ พฤษภาคม ๒๕๖๒




