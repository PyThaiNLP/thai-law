








พระราชบัญญัติ






พระราชบัญญัติ
องค์การสงเคราะห์ทหารผ่านศึก
พ.ศ. ๒๕๑๐
                        
 
ภูมิพลอดุลยเดช ป.ร.
ให้ไว้ ณ วันที่ ๒๖ ธันวาคม
พ.ศ. ๒๕๑๐
เป็นปีที่ ๒๒
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรปรับปรุงกฎหมายว่าด้วยองค์การสงเคราะห์ทหารผ่านศึก
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาร่างรัฐธรรมนูญในฐานะรัฐสภา
ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติองค์การสงเคราะห์ทหารผ่านศึก พ.ศ. ๒๕๑๐
 
มาตรา
๒[๑]
 พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้ยกเลิก
(๑)
พระราชบัญญัติองค์การสงเคราะห์ทหารผ่านศึก พ.ศ. ๒๔๙๑
(๒)
พระราชบัญญัติองค์การสงเคราะห์ทหารผ่านศึก (ฉบับที่ ๒) พ.ศ. ๒๔๙๕
(๓)
พระราชบัญญัติองค์การสงเคราะห์ทหารผ่านศึก (ฉบับที่ ๓) พ.ศ. ๒๔๙๙
บรรดาบทกฎหมาย กฎ และข้อบังคับอื่นในส่วนที่มีบัญญัติไว้แล้วในพระราชบัญญัตินี้
หรือซึ่งขัดหรือแย้งกับบทแห่งพระราชบัญญัตินี้ ให้ใช้พระราชบัญญัตินี้แทน
 
มาตรา ๔ 
ในพระราชบัญญัตินี้
ทหารผ่านศึก
หมายความว่า
(๑)
ทหารหรือบุคคลซึ่งมีตำแหน่งหน้าที่ในราชการทหารหรือบุคคลซึ่งทำหน้าที่ทหารตามที่กระทรวงกลาโหมกำหนดและได้กระทำหน้าที่นั้นในการสงครามหรือในการรบไม่ว่าภายในหรือภายนอกราชอาณาจักร
หรือในการปราบปรามการจลาจล
(๒)
ทหารหรือบุคคลซึ่งทำการป้องกันหรือปราบปรามการกระทำอันเป็นภัยต่อความมั่นคงหรือความปลอดภัยแห่งราชอาณาจักรไม่ว่าภายในหรือภายนอกราชอาณาจักร
ตามที่กระทรวงกลาโหม หรือสำนักนายกรัฐมนตรีกำหนด
ทหารผ่านศึกประจำการ
หมายความว่า ทหารผ่านศึกที่กำลังรับราชการทหารหรือราชการประจำในกระทรวง ทบวง กรม
เว้นแต่ผู้ที่เป็นข้าราชการการเมือง ข้าราชการวิสามัญ หรือลูกจ้าง
ทหารผ่านศึกนอกประจำการ
หมายความว่า ทหารผ่านศึกผู้ที่ไม่ใช่ทหารผ่านศึกประจำการ
ครอบครัวทหารผ่านศึก
หมายความว่า บิดามารดา สามีภริยา และบุตรของทหารผ่านศึก
ทหารนอกประจำการ
หมายความว่า ทหารกองหนุนประเภทที่ ๑ หรือผู้ที่พ้นราชการทหารประเภทที่ ๑
รวมทั้งนายทหารสัญญาบัตรและนายทหารประทวนนอกประจำการซึ่งมีสิทธิได้รับเบี้ยหวัด
บำเหน็จหรือบำนาญตามกฎหมายว่าด้วยบำเหน็จบำนาญข้าราชการ  ทั้งนี้ ไม่ว่าจะเป็นทหารผ่านศึกหรือไม่
กรรมการ หมายความว่า กรรมการสภาทหารผ่านศึก
ผู้อำนวยการ
หมายความว่า ผู้อำนวยการองค์การสงเคราะห์ทหารผ่านศึก
รองผู้อำนวยการ
หมายความว่า รองผู้อำนวยการองค์การสงเคราะห์ทหารผ่านศึก
พนักงาน
หมายความว่า บุคคลซึ่งมีตำแหน่งหน้าที่สังกัดอยู่ในองค์การสงเคราะห์ทหารผ่านศึก
รับเงินเดือนจากเงินงบประมาณประเภทเงินเดือนขององค์การสงเคราะห์ทหารผ่านศึก
รัฐมนตรี
หมายความว่า รัฐมนตรีผู้รักษาการตามพระราชบัญญัตินี้
 
มาตรา ๕ 
ให้รัฐมนตรีว่าการกระทรวงกลาโหมรักษาการตามพระราชบัญญัตินี้
 
หมวด ๑
การจัดตั้งและบททั่วไป
                        
 
มาตรา ๖ 
ให้จัดตั้งองค์การขึ้นเรียกว่า องค์การสงเคราะห์ทหารผ่านศึก เรียกโดยย่อว่า อผศ. เป็นองค์การของรัฐเพื่อการกุศล
แต่มิใช่รัฐวิสาหกิจตามกฎหมายว่าด้วยวิธีการงบประมาณ มีวัตถุประสงค์เพื่อสงเคราะห์
(๑)
ทหารผ่านศึก
(๒)
ครอบครัวทหารผ่านศึก และ
(๓)
ทหารนอกประจำการ
 
มาตรา ๗ 
ให้องค์การสงเคราะห์ทหารผ่านศึกเป็นนิติบุคคล
 
มาตรา
๘  อผศ. มีสำนักงานใหญ่ในจังหวัดพระนคร
และจะตั้งสำนักงานสาขาหรือสำนักงานตัวแทนขึ้น ณ ที่ใดก็ได้
ถ้าจะตั้งสำนักงานสาขาหรือสำนักงานตัวแทนขึ้น ณ ต่างประเทศ
ต้องได้รับอนุญาตจากรัฐมนตรีก่อน
 
มาตรา ๙ 
ให้ อผศ. มีรายได้ ดังนี้
(๑)
เงินอุดหนุนจากงบเงินอุดหนุนของกระทรวงกลาโหม
(๒)
เงินที่รัฐบาลกำหนดให้เป็นครั้งคราว
(๓)
เงินผลประโยชน์และค่าธรรมเนียมของ อผศ.
(๔)
เงินและทรัพย์สินอย่างอื่นซึ่ง อผศ. ได้รับบริจาค
 
มาตรา ๑๐ 
เพื่อดำเนินการให้เป็นไปตามวัตถุประสงค์ในมาตรา ๖ ให้ อผศ. มีอำนาจและหน้าที่รวมถึง
(๑)
มีทรัพยสิทธิต่าง ๆ ถือกรรมสิทธิ์ ครอบครอง สร้าง ซื้อ เช่า ให้เช่า ให้เช่าซื้อ
ยืม ให้ยืม จัดสรร จัดหา จำหน่าย ทำการแลกเปลี่ยน โอนและรับโอนด้วยประการใด ๆ
ซึ่งที่ดินหรือทรัพย์สินอื่น
(๒)
ประกอบการงานหรือร่วมการงานหรือสมทบกับบุคคลอื่นไม่ว่าจะเป็นการค้าหรือการอื่น
(๓)
ให้กู้ยืมเงินโดยมีหลักประกันด้วยบุคคลหรือด้วยทรัพย์
 
มาตรา
๑๑  ทหารผ่านศึก ครอบครัวทหารผ่านศึก
หรือทหารนอกประจำการที่จะได้รับการสงเคราะห์หรือถูกงดการสงเคราะห์
ให้เป็นไปตามหลักเกณฑ์และวิธีการในข้อบังคับสภาทหารผ่านศึก
 
มาตรา
๑๒  ให้โอนบรรดากิจการ ทรัพย์สิน
สิทธิ หนี้สินและความรับผิดตลอดจนพนักงาน ลูกจ้าง
เงินงบประมาณขององค์การสงเคราะห์ทหารผ่านศึกตามพระราชบัญญัติองค์การสงเคราะห์ทหารผ่านศึก
พ.ศ. ๒๔๙๑ แก่ อผศ.
ในกรณีที่คณะรัฐมนตรีมีมติยุบเลิกมูลนิธิช่วยทหารและครอบครัวทหารที่ไปช่วยสหประชาชาติทำการรบ
ณ ประเทศเกาหลี ตามตราสารจัดตั้งมูลนิธินั้น ให้โอนบรรดากิจการ ทรัพย์สิน สิทธิ หนี้สินและความรับผิดตลอดจนพนักงาน
ลูกจ้าง เงินงบประมาณของมูลนิธินั้น แก่ อผศ.
 
มาตรา
๑๓ 
ผู้ได้รับการสงเคราะห์จากองค์การสงเคราะห์ทหารผ่านศึกอยู่ก่อนวันที่พระราชบัญญัตินี้ใช้บังคับ
ให้ถือว่าเป็นผู้ได้รับการสงเคราะห์ต่อไปเช่นเดียวกับผู้ได้รับการสงเคราะห์ตามพระราชบัญญัตินี้
 
หมวด
๒
การควบคุม
และการบริหาร
                     
 
ส่วนที่
๑
การควบคุม
                     
 
มาตรา
๑๔  ให้มีสภาทหารผ่านศึก ประกอบด้วย รัฐมนตรี
เป็นนายก ผู้อำนวยการเป็นอุปนายก รองผู้อำนวยการ เป็นกรรมการโดยตำแหน่ง
และกรรมการซึ่งรัฐมนตรีแต่งตั้งด้วยความเห็นชอบของสภากลาโหม คือ
จากทหารผ่านศึกประจำการเจ็ดคน และทหารผ่านศึกนอกประจำการเก้าคน
ให้เลขานุการ
อผศ. เป็นเลขาธิการของสภาทหารผ่านศึกโดยตำแหน่ง
 
มาตรา ๑๕ 
กรรมการที่ได้รับแต่งตั้งอยู่ในตำแหน่งสองปี
ในวาระเริ่มแรก
เมื่อครบกำหนดหนึ่งปี ให้กรรมการที่ได้รับแต่งตั้งประเภททหารผ่านศึกประจำการพ้นจากตำแหน่งสามคน
และประเภททหารผ่านศึกนอกประจำการพ้นจากตำแหน่งสี่คน  ทั้งนี้ โดยวิธีจับสลาก
การพ้นจากตำแหน่งดังกล่าวให้ถือว่าเป็นการออกตามวาระ
ถ้าตำแหน่งกรรมการว่างลงเพราะเหตุอื่นนอกจากถึงวาระ ให้แต่งตั้งบุคคลในประเภทเดียวกันเป็นกรรมการแทนเท่าวาระของกรรมการที่พ้นจากตำแหน่ง
 
มาตรา
๑๖ 
ให้กรรมการที่พ้นจากตำแหน่งตามวาระ
คงมีอำนาจและหน้าที่ดำเนินการในตำแหน่งต่อไปจนกว่ากรรมการที่ได้รับแต่งตั้งใหม่เข้ารับหน้าที่
กรรมการที่พ้นจากตำแหน่งตามวาระ
อาจได้รับแต่งตั้งอีกได้ไม่เกินหนึ่งครั้งติดต่อกัน
 
มาตรา ๑๗ 
กรรมการย่อมพ้นจากตำแหน่งก่อนถึงวาระ โดย
(๑) ลาออก
(๒)
รัฐมนตรีให้ออกโดยความเห็นชอบของสภากลาโหม
(๓)
กรรมการประเภททหารผ่านศึกประจำการหรือกรรมการประเภททหารผ่านศึกนอกประจำการ
พ้นจากการเป็นทหารผ่านศึกประเภทดังกล่าว
 
มาตรา
๑๘  ให้สภาทหารผ่านศึกมีอำนาจหน้าที่วางนโยบายและควบคุมกิจการทั่วไปของ
อผศ. และให้มีอำนาจ
(๑) กำหนดข้อบังคับตามมาตรา ๑๑
(๒)
กำหนดข้อบังคับเกี่ยวกับการบริหารงานและดำเนินกิจการ
(๓)
กำหนดข้อบังคับเกี่ยวกับการเงิน ทรัพย์สิน และการบัญชี
รวมทั้งการสอบบัญชีและการตรวจ
(๔)
กำหนดข้อบังคับว่าด้วยบำเหน็จและเงินสะสมของพนักงาน
(๕)
กำหนดข้อบังคับว่าด้วยกองทุนสงเคราะห์
เงินสมทบกองทุนสงเคราะห์หรือการสงเคราะห์อื่น ๆ
เพื่อสวัสดิการของผู้ปฏิบัติงานและครอบครัว
ซึ่งเมื่อได้รับความเห็นชอบจากคณะรัฐมนตรีแล้วให้ใช้บังคับได้
(๖) พิจารณาให้ความเห็นชอบงบประมาณรายจ่าย
(๗)
ตั้งอนุกรรมการ เพื่อกระทำการใด ๆ ตามที่มอบหมาย
ข้อบังคับสภาทหารผ่านศึกนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
มาตรา ๑๙ 
ให้มีการประชุมสามัญสภาทหารผ่านศึกอย่างน้อยทุกระยะเวลาสามเดือน
ให้มีการเรียกประชุมวิสามัญสภาทหารผ่านศึกเมื่อนายกสภาทหารผ่านศึกเห็นสมควรหรือเมื่อกรรมการตั้งแต่สามคนขึ้นไปร้องขอ
สภาทหารผ่านศึกจะเชิญบุคคลใดมาให้ข้อเท็จจริง
คำอธิบาย คำแนะนำ หรือความเห็นก็ให้กระทำได้
 
มาตรา
๒๐ 
การประชุมทุกคราวต้องมีกรรมการมาประชุมไม่น้อยกว่าเก้าคน โดยมีกรรมการที่ได้รับแต่งตั้งไม่น้อยกว่าประเภทละสามคนมาประชุม
จึงเป็นองค์ประชุม
 
มาตรา
๒๑ 
ให้นายกสภาทหารผ่านศึกเป็นประธานในที่ประชุม
ถ้านายกสภาทหารผ่านศึกไม่มาประชุม ให้อุปนายกสภาทหารผ่านศึกเป็นประธาน
ถ้าอุปนายกสภาทหารผ่านศึกก็ไม่มาประชุม ให้ที่ประชุมเลือกกรรมการคนหนึ่งเป็นประธานในที่ประชุม
 
มาตรา ๒๒ 
มติของที่ประชุมให้ถือคะแนนเสียงข้างมาก ถ้าคะแนนเสียงเท่ากันให้ประธานที่ประชุมออกเสียงเพิ่มขึ้นอีกเสียงหนึ่งเป็นเสียงชี้ขาด
 
มาตรา ๒๓ 
มติของสภาทหารผ่านศึกในกรณีที่ให้เสนอต่อคณะรัฐมนตรีนั้น 
ให้รัฐมนตรีเป็นผู้เสนอ
 
ส่วนที่ ๒
การบริหาร
                   
 
มาตรา
๒๔  ให้รัฐมนตรีเป็นผู้แต่งตั้งนายทหารสัญญาบัตรประจำการดำรงตำแหน่งผู้อำนวยการหนึ่งคนและรองผู้อำนวยการหนึ่งคน
ด้วยความเห็นชอบของสภากลาโหม
การถอดถอนผู้อำนวยการหรือรองผู้อำนวยการ
ให้รัฐมนตรีกระทำได้ด้วยความเห็นชอบของสภากลาโหม
 
มาตรา
๒๕  ผู้อำนวยการเป็นผู้บริหารกิจการของ
อผศ. ให้เป็นไปตามกฎหมาย ข้อบังคับ และนโยบายที่สภาทหารผ่านศึกกำหนด
และมีอำนาจบังคับบัญชาพนักงานทุกตำแหน่งและลูกจ้าง
ผู้อำนวยการต้องรับผิดชอบในการจัดการและดำเนินงานของ
อผศ.
 
มาตรา ๒๖ 
ในกิจการที่เกี่ยวกับบุคคลภายนอก ผู้อำนวยการเป็นผู้กระทำการในนามของ อผศ.
และเป็นผู้กระทำการแทน อผศ. และเพื่อการนี้ผู้อำนวยการจะมอบอำนาจให้ตัวแทนของ อผศ.
ที่ได้ตั้งขึ้นตามมาตรา ๘ และมาตรา ๓๐ หรือบุคคลใด ๆ
ปฏิบัติกิจการเฉพาะอย่างแทนก็ได้  ทั้งนี้
ต้องเป็นไปตามข้อบังคับสภาทหารผ่านศึก
ในกรณีที่มีข้อบังคับสภาทหารผ่านศึกกำหนดไว้ว่านิติกรรมใดผู้อำนวยการจะทำได้ก็แต่โดยความเห็นชอบของสภาทหารผ่านศึกก่อน
บรรดานิติกรรมที่ผู้อำนวยการทำขึ้นโดยมิได้รับความเห็นชอบดังกล่าว ย่อมไม่ผูกพัน
อผศ. เว้นแต่สภาทหารผ่านศึกจะให้สัตยาบัน
 
มาตรา ๒๗ 
ผู้อำนวยการมีอำนาจ
(๑)
บรรจุ แต่งตั้ง ถอดถอน เลื่อน ลดหรือตัดเงินเดือน ตลอดจนลงโทษพนักงานและลูกจ้าง  ทั้งนี้
ต้องเป็นไปตามข้อบังคับสภาทหารผ่านศึก
(๒)
วางระเบียบเกี่ยวกับการปฏิบัติงานของ อผศ.
โดยไม่ขัดหรือแย้งกับข้อบังคับสภาทหารผ่านศึก
 
มาตรา
๒๘ 
ให้รองผู้อำนวยการทำหน้าที่ช่วยผู้อำนวยการในกิจการทั้งปวงอันอยู่ในหน้าที่ของผู้อำนวยการ
และเป็นผู้ทำการแทนผู้อำนวยการในเรื่องที่ผู้อำนวยการมอบหมายหรือเมื่อผู้อำนวยการไม่สามารถปฏิบัติหน้าที่ได้
เว้นแต่ในหน้าที่อุปนายกสภาทหารผ่านศึก
ถ้าผู้อำนวยการและรองผู้อำนวยการไม่สามารถปฏิบัติหน้าที่ได้
ให้รัฐมนตรีแต่งตั้งนายทหารสัญญาบัตรประจำการเป็นผู้รักษาการแทนผู้อำนวยการชั่วคราว
 
มาตรา
๒๙  ให้ผู้อำนวยการ รองผู้อำนวยการ
ผู้รักษาการแทน และพนักงานตามพระราชบัญญัตินี้
เป็นเจ้าพนักงานตามความหมายแห่งประมวลกฎหมายอาญา
 
มาตรา
๓๐ 
ให้รัฐมนตรีเป็นผู้แต่งตั้งนายทหารประจำการดำรงตำแหน่งหัวหน้าสำนักงานสาขาหรือสำนักงานตัวแทนซึ่งได้ตั้งขึ้นตามมาตรา
๘ ได้ตามความเหมาะสม
ในกรณีที่สมควรแต่งตั้งบุคคลอื่นที่มิใช่นายทหารประจำการดำรงตำแหน่งดังกล่าวในวรรคหนึ่ง
ให้ผู้อำนวยการเป็นผู้แต่งตั้งได้
ให้หัวหน้าสำนักงานสาขาหรือสำนักงานตัวแทนเป็นตัวแทนของ
อผศ. ตามข้อบังคับสภาทหารผ่านศึก
 
หมวด ๓
ตราเครื่องหมาย เหรียญ และเข็ม
                   
 
มาตรา
๓๑  ตราเครื่องหมายของ อผศ.
มีรูปลักษณะดังรูปตราเครื่องหมายท้ายพระราชบัญญัตินี้
 
มาตรา
๓๒  อผศ.
อาจจัดทำเหรียญและเข็มขององค์การเพื่อเป็นเครื่องหมายประดับสำหรับบุคคลที่เกี่ยวข้องหรือมีอุปการคุณในกิจการของ
อผศ. ชนิด ชั้น ของเหรียญและเข็ม และรายละเอียดแห่งการใช้สิทธิประดับ
ให้เป็นไปตามข้อบังคับสภาทหารผ่านศึก
 
 
หมวด ๔
บทกำหนดโทษ
                   
 
มาตรา
๓๓  ผู้ใดมิใช่ในกิจการของ อผศ.
หรือโดยมิได้รับอนุญาตเป็นหนังสือจาก อผศ. ใช้ชื่อหรือถ้อยคำในประการที่น่าจะทำให้ประชาชนเข้าใจว่าเป็นกิจการของ
อผศ. หรือเกี่ยวเนื่องกับกิจการของ อผศ.
ต้องระวางโทษจำคุกไม่เกินหนึ่งปี หรือปรับไม่เกินสองพันบาท หรือทั้งจำทั้งปรับ
นิติบุคคลใดมิใช่กระทรวง
ทบวง กรม หรือโดยมิได้รับอนุญาตเป็นหนังสือจาก อผศ. ใช้คำว่า อผศ. ทหารผ่านศึก
ผ่านศึก นอกประจำการ หรือคำว่า ทหาร เป็นชื่อหรือประกอบชื่อของนิติบุคคลนั้น
ให้ถือว่าผู้จัดการหรือผู้แทนของนิติบุคคลนั้น กระทำการดังกล่าวในวรรคหนึ่ง
 
มาตรา
๓๔  ผู้ใดใช้ตราเครื่องหมายของ อผศ.
โดยไม่มีสิทธิใช้ ทำตราเครื่องหมายของ อผศ. โดยไม่ได้รับอำนาจจาก อผศ.
ทำปลอมหรือเลียนแบบคล้ายคลึงตราหรือรอยตราเครื่องหมายของ
อผศ. หรือใช้สิ่งที่ทำปลอมหรือเลียนแบบคล้ายคลึงตราเครื่องหมายเช่นนั้น ต้องระวางโทษจำคุกไม่เกินหนึ่งปี
หรือปรับไม่เกินสองพันบาท หรือทั้งจำทั้งปรับ
 
มาตรา
๓๕  ผู้ใดใช้เหรียญหรือเข็มอันเป็นเครื่องหมายประดับของ
อผศ. โดยไม่มีสิทธิใช้ตามมาตรา ๓๒
หรือทำเหรียญหรือเข็มเช่นนั้นขึ้นโดยไม่ได้รับอำนาจจาก อผศ. หรือทำหรือใช้สิ่งเทียมหรือเลียนแบบหรือคล้ายคลึงเหรียญหรือเข็มเช่นนั้น
ต้องระวางโทษจำคุกไม่เกินหกเดือน หรือปรับไม่เกินหนึ่งพันบาท หรือทั้งจำทั้งปรับ
 
 
ผู้รับสนองพระบรมราชโองการ
พลตรี กรมหมื่นนราธิปพงษ์ประพันธ์
รองนายกรัฐมนตรี


ตราเครื่องหมายองค์การสงเคราะห์ทหารผ่านศึก
ท้ายพระราชบัญญัติองค์การสงเคราะห์ทหารผ่านศึก
พ.ศ. ๒๕๑๐
 
 
 
 
 
 
 
 

 
 
 
 
 

 
 
 


หมายเหตุ
:- เหตุผลในการประกาศใช้พระราชบัญญัติฉบับนี้ คือ เนื่องจากทางราชการทหาร
มีความประสงค์ที่จะขยายการสงเคราะห์ให้รวมไปถึงทหารนอกประจำการ ตำรวจ
ข้าราชการพลเรือน และพลเรือนซึ่งได้กระทำหน้าที่ป้องกันหรือปราบปรามการกระทำอันเป็นภัยต่อความมั่นคงหรือความปลอดภัยแห่งราชอาณาจักร
กับทั้งสมควรรวมมูลนิธิช่วยทหารและครอบครัวทหารที่ไปช่วยสหประชาชาติทำการรบ ณ
ประเทศเกาหลีให้เข้าอยู่ในองค์การนี้ด้วย  จึงสมควรพิจารณาปรับปรุงแก้ไขกฎหมายว่าด้วยองค์การสงเคราะห์ทหารผ่านศึกให้เหมาะสมกับกาลสมัยและสถานการณ์ของบ้านเมืองในปัจจุบัน
 
 
 
 
 
 
 
 
 
 
 
 
 
 
 
 
 
 
 
 
 
 
 
วศิน/แก้ไข
๒๙
พฤศจิกายน ๒๕๕๓
 
ณัฐพร/ปรับปรุง
พลัฐวัษ/ตรวจ
๒๗ พฤษภาคม ๒๕๕๖
 
 





[๑] ราชกิจจานุเบกษา
เล่ม ๘๔/ตอนที่ ๑๒๖/ฉบับพิเศษ หน้า ๑๐/๒๘ ธันวาคม ๒๕๑๐




