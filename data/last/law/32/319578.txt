








พระราชบัญญัติ






พระราชบัญญัติ
ยกเว้นค่าธรรมเนียมบางประเภท
ให้แก่ทหารผ่านศึกนอกประจำการและครอบครัวทหารผ่านศึกซึ่งเสียชีวิต
จากการปฏิบัติหน้าที่
พ.ศ. ๒๕๓๕
                   
 
ภูมิพลอดุลยเดช ป.ร.
ให้ไว้ ณ วันที่ ๓๑ มีนาคม
พ.ศ. ๒๕๓๕
เป็นปีที่ ๔๗
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรยกเว้นค่าธรรมเนียมบางประเภทให้แก่ทหารผ่านศึกนอกประจำการและครอบครัวทหารผ่านศึกซึ่งเสียชีวิตจากการปฏิบัติหน้าที่
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ทำหน้าที่รัฐสภา ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติยกเว้นค่าธรรมเนียมบางประเภทให้แก่ทหารผ่านศึกนอกประจำการและครอบครัวทหารผ่านศึกซึ่งเสียชีวิตจากการปฏิบัติหน้าที่
พ.ศ. ๒๕๓๕
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ในพระราชบัญญัตินี้
ทหารผ่านศึก หมายความว่า
(๑)
ทหารหรือบุคคลซึ่งมีตำแหน่งหน้าที่ในราชการทหารหรือบุคคลซึ่งทำหน้าที่ทหารตามที่กระทรวงกลาโหมกำหนด
และได้กระทำหน้าที่นั้นในการสงคราม หรือในการรบไม่ว่าภายในหรือภายนอกราชอาณาจักร
หรือในการปราบปรามการจลาจล
(๒)
ทหารหรือบุคคลซึ่งทำการป้องกันหรือปราบปรามการกระทำอันเป็นภัยต่อความมั่นคงหรือความปลอดภัยแห่งราชอาณาจักร
ไม่ว่าภายในหรือภายนอกราชอาณาจักรตามที่กระทรวงกลาโหมหรือสำนักนายกรัฐมนตรีกำหนด
ทหารผ่านศึกนอกประจำการ หมายความว่า
ทหารผ่านศึกซึ่งมิได้กำลังรับราชการ
และให้หมายความรวมถึงทหารผ่านศึกซึ่งเป็นข้าราชการการเมือง ข้าราชการวิสามัญ
หรือลูกจ้าง
ครอบครัวทหารผ่านศึก หมายความว่า บิดา มารดา สามี
ภริยา และบุตรของทหารผ่านศึก
 
มาตรา ๔ 
ทหารผ่านศึกนอกประจำการซึ่งจะมีสิทธิได้รับยกเว้นค่าธรรมเนียมตามพระราชบัญญัตินี้ได้แก่ทหารผ่านศึกนอกประจำการซึ่งพิการและมีคุณสมบัติอย่างใดอย่างหนึ่ง
ดังต่อไปนี้
(๑)
ได้รับพระราชทานเครื่องราชอิสริยาภรณ์อันมีศักดิ์รามาธิบดีด้วยความกล้าหาญ
เหรียญกล้าหาญ หรือเหรียญดุษฎีมาลาเข็มกล้าหาญ
(๒)
ปฏิบัติหน้าที่ในการสงคราม การรบ
หรือการป้องกันหรือปราบปรามการกระทำอันเป็นภัยต่อความมั่นคงหรือความปลอดภัยแห่งราชอาณาจักร
ไม่ว่าภายในหรือภายนอกราชอาณาจักร หรือในการปราบปรามการจลาจล
ตามที่กระทรวงกลาโหมหรือสำนักนายกรัฐมนตรีกำหนด จนถึงพิการทุพพลภาพ หรือพิการจนเป็นอุปสรรคสำคัญในการประกอบอาชีพ
 
มาตรา ๕ 
ทหารผ่านศึกนอกประจำการตามมาตรา ๔
และครอบครัวทหารผ่านศึกซึ่งเสียชีวิตจากการปฏิบัติหน้าที่
ให้มีสิทธิได้รับยกเว้นค่าธรรมเนียมตามกฎหมายที่ระบุในบัญชีท้ายพระราชบัญญัตินี้
การยกเว้นค่าธรรมเนียมตามวรรคหนึ่ง
ให้ยกเว้นเฉพาะค่าธรรมเนียมเท่านั้นไม่รวมถึงการที่ต้องปฏิบัติการอย่างอื่นตามกฎหมายว่าด้วยการนั้น
ๆ
 
มาตรา ๖ 
ทหารผ่านศึกนอกประจำการซึ่งมีสิทธิได้รับยกเว้นค่าธรรมเนียมตามมาตรา ๕
ให้มีสิทธิดังกล่าวตลอดเวลาที่มีชีวิตอยู่
และให้หมดสิทธินั้นในกรณีที่ผู้นั้นกลับเข้ารับราชการ
 
มาตรา ๗ 
ครอบครัวทหารผ่านศึกซึ่งเสียชีวิตจากการปฏิบัติหน้าที่ซึ่งมีสิทธิได้รับยกเว้นค่าธรรมเนียมตามมาตรา
๕ ให้มีสิทธิดังกล่าวตลอดเวลาที่มีชีวิตอยู่
แต่ในกรณีที่ผู้มีสิทธิดังกล่าวเป็นสามีหรือภริยาของทหารผ่านศึกซึ่งเสียชีวิตจากการปฏิบัติหน้าที่ให้หมดสิทธินั้น
ถ้าผู้นั้นทำการสมรสใหม่
 
มาตรา ๘ 
ในการขอยกเว้นค่าธรรมเนียมตามมาตรา ๕ ให้ผู้ขอแสดงบัตรประจำตัวทหารผ่านศึก
หรือบัตรประจำตัวครอบครัวทหารผ่านศึกซึ่งเสียชีวิตจากการปฏิบัติหน้าที่ที่องค์การสงเคราะห์ทหารผ่านศึกออกให้
แล้วแต่กรณี ต่อพนักงานเจ้าหน้าที่หรือเจ้าพนักงานซึ่งปฏิบัติการตามกฎหมายว่าด้วยการนั้น
ๆ
บัตรประจำตัวตามวรรคหนึ่งให้เป็นไปตามแบบที่รัฐมนตรีกำหนดโดยประกาศในราชกิจจานุเบกษา
 
มาตรา ๙ 
ผู้ใดขอยกเว้นค่าธรรมเนียมตามพระราชบัญญัตินี้โดยไม่มีสิทธิได้รับยกเว้น
ต้องระวางโทษจำคุกไม่เกินหนึ่งเดือน หรือปรับไม่เกินสองพันบาท หรือทั้งจำทั้งปรับ
 
มาตรา ๑๐ 
ให้รัฐมนตรีว่าการกระทรวงกลาโหมและรัฐมนตรีว่าการกระทรวงอื่นซึ่งรักษาการตามกฎหมายว่าด้วยการนั้น
ๆ ตามที่ระบุในบัญชีท้ายพระราชบัญญัตินี้ รักษาการตามพระราชบัญญัตินี้
 
 
ผู้รับสนองพระบรมราชโองการ
อานันท์  ปันยารชุน
นายกรัฐมนตรี


บัญชีท้ายพระราชบัญญัติ
 
 




ลำดับ


ค่าธรรมเนียม


การยกเว้น





๑


ตามกฎหมายว่าด้วยระเบียบข้าราชการประเภทต่าง
  ๆ หรือตามกฎหมาย กฎ ระเบียบ หรือข้อบังคับของราชการ
  ส่วนท้องถิ่น หรือของรัฐวิสาหกิจตามกฎหมายว่าด้วยวิธีการงบประมาณ
 


ยกเว้นให้เฉพาะค่าธรรมเนียมการสอบแข่งขันหรือสอบคัดเลือกเข้ารับราชการหรือเข้าทำงาน
 




๒


ตามกฎหมายว่าด้วยการเดินเรือในน่านน้ำไทย


ยกเว้นให้เฉพาะค่าธรรมเนียมสำหรับการสอบความรู้ผู้ควบคุมเรือและผู้ควบคุมเครื่องจักรเรือ
  ทุกชั้น
 




๓


ตามกฎหมายว่าด้วยการเดินอากาศ


ยกเว้นให้เฉพาะค่าธรรมเนียมใบอนุญาตผู้ประจำหน้าที่
 




๔


ตามกฎหมายว่าด้วยรถยนต์


ยกเว้นให้เฉพาะค่าธรรมเนียมใบอนุญาตขับรถ
  ทุกชนิด
 




๕


ตามกฎหมายว่าด้วยการขนส่งทางบก


ยกเว้นให้เฉพาะค่าธรรมเนียมใบอนุญาตผู้ขับ
  และใบอนุญาตนายตรวจ
 




๖


ตามประมวลกฎหมายแพ่งและพาณิชย์


ยกเว้นให้เฉพาะค่าธรรมเนียมเกี่ยวกับการทำพินัยกรรมทั้งหมด  เว้นแต่ที่ทำนอกที่ว่าการอำเภอ
 




๗


ตามกฎหมายว่าด้วยล้อเลื่อน


ยกเว้นให้เฉพาะค่าธรรมเนียม
  ดังนี้
(๑)
  ใบอนุญาตขับขี่รถจักรยาน ๒ ล้อ
(๒)
  ใบอนุญาตขับขี่ล้อเลื่อนอื่นนอกจากเกวียน 
 




๘


ตามกฎหมายว่าด้วยสัตว์พาหนะ


ยกเว้นให้เฉพาะค่าธรรมเนียม
  ดังนี้
(๑)
  ค่าจดทะเบียนทำตั๋วรูปพรรณโค กระบือ      ไม่เกิน ๔ ตัว
(๒)
  ค่าสลักหลังตั๋วรูปพรรณโอนกรรมสิทธิ์ หรือ                     
  การจำนอง
(๓)
  ค่ารับขึ้นทะเบียนการย้าย
(๔)
  ค่าแก้ตำหนิในตั๋วรูปพรรณ
ทั้งนี้
  จะได้รับยกเว้นเฉพาะในท้องที่อำเภอที่ผู้ได้รับยกเว้นมีภูมิลำเนาอยู่
 




๙


ตามกฎหมายว่าด้วยการชลประทานหลวง


ยกเว้นให้เฉพาะค่าบำรุงทางน้ำชลประทานสำหรับเรือขนาดกว้างไม่เกิน
  ๒ เมตร ที่มิใช่เรือยนต์ หรือเรือกลไฟ 
  ทั้งนี้ จะได้รับยกเว้นเฉพาะเรือซึ่งเป็นของตนเองและนำผ่านเอง
 




๑๐


ตามกฎหมายว่าด้วยอาวุธปืน
  เครื่องกระสุนปืน วัตถุระเบิด ดอกไม้เพลิง และสิ่งเทียมอาวุธปืน


ยกเว้นให้เฉพาะค่าธรรมเนียม
  ดังนี้
(๑)
  ใบอนุญาตให้มีและใช้อาวุธปืน
(๒)
  ใบอนุญาตให้สั่งหรือนำเข้าซึ่งอาวุธปืน
(๓)
  ใบอนุญาตให้ซื้ออาวุธปืน
ทั้งนี้
  จะได้รับยกเว้นเฉพาะอาวุธปืน ๑ กระบอก
 




๑๑


ตามกฎหมายว่าด้วยโรงเรียนเอกชน


ยกเว้นให้เฉพาะค่าธรรมเนียม
  ดังนี้
(๑)
  ใบอนุญาตให้จัดตั้งโรงเรียน ยกเว้นให้เพียง
  ครั้งเดียว
(๒)
  ใบอนุญาตให้เป็นผู้จัดการ
(๓)
  ใบอนุญาตให้เป็นครูใหญ่




 


 


(๔)
  ใบอนุญาตให้เป็นครู




 


 


(๕)
  หนังสืออนุญาตอื่น
 




๑๒


ตามกฎหมายว่าด้วยการกำหนดอัตราค่าธรรมเนียมอำเภอ


ยกเว้นให้เฉพาะค่าธรรมเนียม
  ดังนี้
(๑)
  ค่าธรรมเนียมตราสิน (ไม่ใช่คดีอาญา)
     (ก) ค่าทำตราสิน
     (ข)
  ค่าคัดสำเนาตราสิน
(๒)
  ค่าธรรมเนียมชันสูตร (ไม่ใช่คดีอาญา)
     (ก) ค่าทำชันสูตร
     (ข)
  ค่าคัดสำเนาชันสูตร
(๓)
  ค่าธรรมเนียมอายัดทรัพย์ (ไม่ใช่คดีอาญา)
     (ก) ค่าอายัดทรัพย์
     (ข)
  ค่าคัดสำเนาอายัดทรัพย์




๑๓


ตามกฎหมายว่าด้วยชื่อบุคคล


ยกเว้นให้เพียงครั้งเดียวเฉพาะค่าธรรมเนียม
  ดังต่อไปนี้
(๑)
  หนังสือสำคัญแสดงการเปลี่ยนชื่อตัวหรือ
  ชื่อรอง
(๒)
  หนังสือสำหรับแสดงการรับจดทะเบียนตั้งหรือเปลี่ยนชื่อสกุล




 


 


 



 


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่ทหารผ่านศึกนอกประจำการซึ่งเคยปฏิบัติหน้าที่ในการสงคราม การรบ
การปราบปรามการจลาจล
หรือการป้องกันหรือปราบปรามการกระทำอันเป็นภัยต่อความมั่นคงหรือความปลอดภัยแห่งราชอาณาจักร
ไม่ว่าภายในหรือภายนอกราชอาณาจักรนับได้ว่าเป็นบุคคลซึ่งทำคุณประโยชน์ให้แก่ประเทศชาติเป็นอย่างมาก
สมควรให้ทหารผ่านศึกนอกประจำการซึ่งพิการและครอบครัวทหารผ่านศึกซึ่งเสียชีวิตจากการปฏิบัติหน้าที่
ได้รับยกเว้นค่าธรรมเนียมบางประเภทเช่นเดียวกับผู้ได้รับพระราชทานเหรียญชัยสมรภูมิ  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
ปริญสินีย์/แก้ไข
วศิน/ตรวจ
๔ ตุลาคม ๒๕๕๓
หยก/ปรับปรุง
๒๘ มีนาคม ๒๕๕๖
สุพิชชา/ตรวจ
๕ เมษายน ๒๕๕๖
 
 
 





[๑] ราชกิจจานุเบกษา
เล่ม ๑๐๙/ตอนที่ ๔๒/หน้า ๗๗/๘ เมษายน ๒๕๓๕




