
















พระราชบัญญัติ
สถาบันเทคโนโลยีจิตรลดา
พ.ศ. ๒๕๖๑
                   
 
สมเด็จพระเจ้าอยู่หัวมหาวชิราลงกรณ
บดินทรเทพยวรางกูร
ให้ไว้ ณ วันที่
๑๐ สิงหาคม พ.ศ. ๒๕๖๑
เป็นปีที่ ๓
ในรัชกาลปัจจุบัน
 
สมเด็จพระเจ้าอยู่หัวมหาวชิราลงกรณ บดินทรเทพยวรางกูร
มีพระราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยสถาบันเทคโนโลยีจิตรลดา
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติทำหน้าที่รัฐสภา
ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติสถาบันเทคโนโลยีจิตรลดา พ.ศ. ๒๕๖๑
 
มาตรา ๒[๑] 
พระราชบัญญัตินี้ให้ใช้บังคับเมื่อพ้นกำหนดเก้าสิบวันนับแต่วันประกาศในราชกิจจานุเบกษาเป็นต้นไป
 
มาตรา ๓ 
ในพระราชบัญญัตินี้
สถาบัน หมายความว่า สถาบันเทคโนโลยีจิตรลดา
สภาสถาบัน หมายความว่า สภาสถาบันเทคโนโลยีจิตรลดา
สภาวิชาการ หมายความว่า สภาวิชาการสถาบันเทคโนโลยีจิตรลดา
ผู้ปฏิบัติงานในสถาบัน หมายความว่า
พนักงานสถาบันและลูกจ้างของสถาบัน
นักเรียน หมายความว่า ผู้ซึ่งศึกษาอยู่ในสถาบันระดับประกาศนียบัตรวิชาชีพ
นักศึกษา หมายความว่า ผู้ซึ่งศึกษาอยู่ในสถาบันระดับอุดมศึกษา
รัฐมนตรี หมายความว่า รัฐมนตรีผู้รักษาการตามพระราชบัญญัตินี้
 
มาตรา ๔  ให้จัดตั้งสถาบันเทคโนโลยีจิตรลดาขึ้น
มีฐานะเป็นนิติบุคคล
และเป็นหน่วยงานในกำกับของรัฐซึ่งไม่เป็นส่วนราชการตามกฎหมายว่าด้วยระเบียบบริหารราชการแผ่นดิน
กฎหมายว่าด้วยระเบียบบริหารราชการกระทรวงศึกษาธิการ
และกฎหมายว่าด้วยการปรับปรุงกระทรวง ทบวง กรม
และไม่เป็นรัฐวิสาหกิจตามกฎหมายว่าด้วยวิธีการงบประมาณและกฎหมายอื่น
 
มาตรา ๕  ให้รัฐมนตรีว่าการกระทรวงศึกษาธิการรักษาการตามพระราชบัญญัตินี้
 
หมวด ๑
บททั่วไป
                   
 
มาตรา ๖  ให้สถาบันเป็นสถานศึกษาด้านวิชาชีพและเทคโนโลยี
มีวัตถุประสงค์ในการส่งเสริมวิชาการและวิชาชีพชั้นสูง
มุ่งเน้นให้การศึกษาด้านทักษะวิชาชีพและเทคโนโลยีบนฐานของวิทยาศาสตร์และวิชาอื่นที่เกี่ยวข้อง
เพื่อสร้างความชำนาญในการปฏิบัติ ทำการสอน วิจัย ริเริ่ม ถ่ายทอด ฝึกอบรม พัฒนาบุคลากร
พัฒนาเทคโนโลยีและนวัตกรรม
โดยให้ผู้เข้ารับการศึกษามีโอกาสศึกษาด้านวิชาชีพเฉพาะทางจนถึงระดับอุดมศึกษา
ให้บริการทางวิชาการแก่สังคม ทะนุบำรุงศิลปวัฒนธรรม
ปลูกฝังให้นักเรียนและนักศึกษาเป็นพลเมืองดี มีจิตอาสา และมีวินัย
 
มาตรา ๗  เพื่อให้บรรลุวัตถุประสงค์ตามมาตรา ๖
ให้สถาบันคำนึงถึง
(๑) ความจงรักภักดีต่อชาติ ศาสนา และพระมหากษัตริย์ ความมีวินัย คุณธรรม
และจริยธรรม
(๒) ความเสมอภาคในโอกาสทางการศึกษา
(๓) ความเป็นเลิศและความมีเสรีภาพทางวิชาการ มาตรฐานและคุณภาพทางวิชาการ
(๔) ความโปร่งใสและความรับผิดชอบต่อรัฐและสังคม
(๕) ประสิทธิภาพและประสิทธิผลในการบริหารจัดการ
(๖) การบริหารแบบมีส่วนร่วมของผู้ปฏิบัติงานในสถาบัน
 
มาตรา ๘  สถาบันอาจแบ่งส่วนงาน ดังต่อไปนี้
(๑) สำนักงานสถาบัน
(๒) คณะ
(๓) วิทยาลัย
(๔) สำนัก
สถาบันอาจให้มีส่วนงานที่เรียกชื่ออย่างอื่นที่มีฐานะเทียบเท่าคณะ
วิทยาลัย หรือสำนัก เพื่อดำเนินการตามวัตถุประสงค์ตามมาตรา ๖
เป็นส่วนงานในสถาบันอีกได้
 
มาตรา ๙  การจัดตั้ง การรวม
และการยุบเลิกส่วนงานตามมาตรา ๘ ให้ทำเป็นประกาศของสถาบัน และประกาศในราชกิจจานุเบกษา
และในกรณีการจัดตั้ง และการรวมส่วนงาน
ให้กำหนดฐานะและภาระหน้าที่ของส่วนงานนั้นด้วย
การแบ่งหน่วยงานภายในของส่วนงานตามมาตรา
๘ ให้ทำเป็นประกาศของสถาบัน
การดำเนินการตามวรรคหนึ่งและวรรคสอง
ต้องคำนึงถึงคุณภาพทางวิชาการ ความคุ้มค่าของการใช้งบประมาณ การลดความซ้ำซ้อน
และการเพิ่มประสิทธิภาพในการบริหารเป็นสำคัญ
 
มาตรา ๑๐  ภายใต้วัตถุประสงค์ตามมาตรา ๖ สถาบันอาจรับสถานศึกษาชั้นสูงหรือสถาบันอื่นเข้าสมทบหรือยกเลิกการสมทบในสถาบันได้
และมีอำนาจให้ปริญญา อนุปริญญา
หรือประกาศนียบัตรชั้นหนึ่งชั้นใดแก่ผู้สำเร็จการศึกษาจากสถานศึกษาชั้นสูงหรือสถาบันอื่นที่เข้าสมทบนั้นได้
การรับเข้าสมทบหรือการยกเลิกการสมทบตามวรรคหนึ่ง
ให้ทำเป็นประกาศของสถาบัน และประกาศในราชกิจจานุเบกษา
การควบคุมสถานศึกษาชั้นสูงหรือสถาบันอื่นที่เข้าสมทบในสถาบัน
ให้เป็นไปตามข้อบังคับของสถาบัน
 
มาตรา ๑๑  ภายใต้วัตถุประสงค์ตามมาตรา ๖
สถาบันอาจจัดการศึกษา หรือดำเนินการวิจัยร่วมกับสถานศึกษาชั้นสูงหรือสถาบันอื่นในประเทศหรือต่างประเทศ
หรือขององค์การระหว่างประเทศได้ โดยในการจัดการศึกษา สถาบันมีอำนาจให้ปริญญา
อนุปริญญา
หรือประกาศนียบัตรชั้นหนึ่งชั้นใดร่วมกับสถานศึกษาชั้นสูงหรือสถาบันอื่นแก่ผู้สำเร็จการศึกษาได้
การจัดการศึกษาหรือการยกเลิกการจัดการศึกษาตามวรรคหนึ่ง
ให้ทำเป็นประกาศของสถาบัน และประกาศในราชกิจจานุเบกษา
การดำเนินการตามวรรคหนึ่ง
ให้เป็นไปตามข้อบังคับของสถาบัน
 
มาตรา ๑๒  กิจการของสถาบันไม่อยู่ภายใต้บังคับแห่งกฎหมายว่าด้วยการคุ้มครองแรงงานและกฎหมายว่าด้วยแรงงานสัมพันธ์
แต่ผู้ปฏิบัติงานในสถาบันต้องได้รับการคุ้มครองและประโยชน์ตอบแทนไม่น้อยกว่าที่กำหนดไว้ในกฎหมายว่าด้วยการคุ้มครองแรงงาน
 
มาตรา ๑๓  สถาบันมีหน้าที่และอำนาจกระทำการต่าง ๆ
เพื่อให้เป็นไปตามวัตถุประสงค์ตามมาตรา ๖ หน้าที่และอำนาจเช่นว่านี้ให้รวมถึง
(๑) ซื้อ ขาย จ้าง รับจ้าง สร้าง จัดหา โอน รับโอน เช่า ให้เช่า เช่าซื้อ
ให้เช่าซื้อ จำหน่าย และแลกเปลี่ยน
หรือทำนิติกรรมใด ๆ เพื่อประโยชน์แก่กิจการของสถาบัน ตลอดจนถือกรรมสิทธิ์ มีสิทธิครอบครอง
มีสิทธิในทรัพย์สินทางปัญญา หรือมีทรัพยสิทธิต่าง ๆ ในทรัพย์สินของสถาบัน
และจำหน่ายทรัพย์สินทั้งภายในและภายนอกราชอาณาจักร
ตลอดจนรับเงินหรือทรัพย์สินที่มีผู้อุดหนุนหรืออุทิศให้
การจำหน่ายหรือแลกเปลี่ยนอสังหาริมทรัพย์ของสถาบัน
ให้กระทำได้เฉพาะอสังหาริมทรัพย์ที่ได้มาตามมาตรา ๑๖
ที่มีวัตถุประสงค์ให้จำหน่ายหรือแลกเปลี่ยนได้
(๒) ดำเนินกิจการวิทยุกระจายเสียง วิทยุโทรทัศน์ กิจการโทรคมนาคม
หรือเทคโนโลยีสารสนเทศเพื่อประโยชน์ในการให้การศึกษาและบริการทางวิชาการ
(๓) รับค่าธรรมเนียม ค่าบำรุง ค่าตอบแทน เบี้ยปรับ
และค่าบริการในการให้บริการภายในหน้าที่และอำนาจของสถาบัน
รวมทั้งทำความตกลงและกำหนดเงื่อนไขเกี่ยวกับการนั้น
(๔) ร่วมมือกับหน่วยงานของรัฐหรือเอกชน
หรือกับองค์การหรือหน่วยงานต่างประเทศหรือระหว่างประเทศ
(๕) กู้ยืมเงินและให้กู้ยืมเงินโดยมีหลักประกันด้วยบุคคลหรือทรัพย์สิน
ถือหุ้น เข้าเป็นหุ้นส่วน และลงทุนหรือร่วมลงทุน  ทั้งนี้ เพื่อประโยชน์แก่กิจการของสถาบัน
การกู้ยืมเงิน
การให้กู้ยืมเงิน การถือหุ้น การเข้าเป็นหุ้นส่วน การลงทุน หรือการร่วมลงทุน ถ้าเป็นจำนวนเงินเกินวงเงินที่รัฐมนตรีกำหนดต้องได้รับความเห็นชอบจากคณะรัฐมนตรีก่อน
(๖) ออกพันธบัตรหรือตราสารอื่นใดเพื่อการลงทุนโดยความเห็นชอบจากคณะรัฐมนตรี
(๗) กำหนดค่าตอบแทนหรือค่าตอบแทนพิเศษ รวมทั้งสวัสดิการ สิทธิประโยชน์ และประโยชน์อย่างอื่นให้แก่ผู้ปฏิบัติงานในสถาบัน  ทั้งนี้ ตามหลักเกณฑ์ วิธีการ
และเงื่อนไขที่กำหนดในข้อบังคับของสถาบัน
(๘) จัดให้มีกองทุนเพื่อกิจการต่าง ๆ ตามวัตถุประสงค์ของสถาบัน
โดยการบริหารกองทุนให้เป็นไปตามข้อบังคับของสถาบัน
(๙)
จัดให้มีการพัฒนาทางวิชาการและการพัฒนาผู้ปฏิบัติงานในสถาบันอย่างต่อเนื่อง
(๑๐) ปกครอง ดูแล บำรุงรักษา จัดการ ใช้
และจัดหาประโยชน์จากทรัพย์สินของสถาบันและที่ราชพัสดุตามกฎหมายว่าด้วยที่ราชพัสดุ
(๑๑) จัดตั้งหรือร่วมกับบุคคลอื่นในการจัดตั้งองค์กรที่เป็นนิติบุคคล
รวมตลอดถึงลงทุนหรือร่วมลงทุนกับบุคคลหรือนิติบุคคลใด
เพื่อดำเนินกิจการที่เกี่ยวกับหรือต่อเนื่องกับกิจการของสถาบัน
หรือนำผลการค้นคว้าวิจัย สิ่งประดิษฐ์ และนวัตกรรม
ไปเผยแพร่หรือหาประโยชน์เพื่อเป็นรายได้ของสถาบัน
 
มาตรา ๑๔  รายได้ของสถาบัน มีดังต่อไปนี้
(๑) เงินพระราชทานตามพระราชอัธยาศัย
(๒) เงินอุดหนุนทั่วไปที่รัฐบาลจัดสรรให้เป็นรายปี
(๓) เงินอุดหนุนที่มูลนิธิหรือองค์กรอื่นจัดสรรให้
(๔) เงินหรือทรัพย์สินที่มีผู้อุทิศให้แก่สถาบัน
(๕) เงินกองทุนที่รัฐบาลหรือสถาบันจัดตั้งขึ้น
และรายได้หรือผลประโยชน์จากกองทุนดังกล่าว
(๖) ค่าธรรมเนียม ค่าบำรุง ค่าตอบแทน เบี้ยปรับ และค่าบริการต่าง ๆ
ของสถาบัน
(๗)
รายได้หรือผลประโยชน์ที่ได้มาจากการลงทุนหรือการร่วมลงทุนและจากทรัพย์สินของสถาบัน
(๘) รายได้หรือผลประโยชน์ที่ได้มาจากการใช้ที่ราชพัสดุ
หรือจัดหาประโยชน์ในที่ราชพัสดุที่สถาบันปกครอง ดูแล ใช้ หรือจัดหาประโยชน์
(๙) รายได้หรือผลประโยชน์อย่างอื่น
เงินอุดหนุนทั่วไปตาม (๒) นั้น
รัฐบาลพึงจัดสรรให้แก่สถาบันโดยตรงเป็นจำนวนที่เพียงพอสำหรับค่าใช้จ่ายที่จำเป็นในการดำเนินการตามวัตถุประสงค์ของสถาบัน
และการพัฒนาสถาบันเพื่อประกันคุณภาพการศึกษา
รายได้ของสถาบันไม่เป็นรายได้ที่ต้องนำส่งคลังเป็นรายได้แผ่นดินตามกฎหมายว่าด้วยเงินคงคลัง
กฎหมายว่าด้วยวิธีการงบประมาณ
หรือกฎหมายอื่น
ในกรณีที่รายได้ตามวรรคหนึ่งมีจำนวนไม่เพียงพอสำหรับค่าใช้จ่ายในการดำเนินการของสถาบันและค่าภาระต่าง ๆ ที่เหมาะสม และสถาบันไม่สามารถหาเงินจากแหล่งอื่นได้
รัฐบาลพึงจัดสรรเงินอุดหนุนทั่วไปเพิ่มเติมให้แก่สถาบันตามความจำเป็นของสถาบัน
ในกรณีที่รัฐบาลได้ปรับเงินเดือน
เงินประจำตำแหน่ง ค่าตอบแทน หรือสิทธิประโยชน์อื่นใดให้แก่ข้าราชการ
ให้รัฐบาลจัดสรรงบประมาณในลักษณะเงินอุดหนุนทั่วไปเพิ่มเติมให้แก่สถาบันในสัดส่วนเดียวกัน
เพื่อเป็นค่าใช้จ่ายดังกล่าวให้แก่ผู้ปฏิบัติงานในสถาบันด้วย
 
มาตรา ๑๕  สถาบันต้องส่งเสริมและสนับสนุนผู้ซึ่งสถาบันรับเข้าศึกษาที่ขาดแคลนทุนทรัพย์อย่างแท้จริงให้มีโอกาสเรียนจนสำเร็จการศึกษาไม่เกินชั้นปริญญาตรี
หลักเกณฑ์และวิธีการพิจารณาว่าผู้ใดขาดแคลนทุนทรัพย์อย่างแท้จริง
ให้เป็นไปตามข้อบังคับของสถาบัน
 
มาตรา ๑๖  บรรดาอสังหาริมทรัพย์ที่สถาบันได้มาโดยมีผู้อุทิศให้
หรือซื้อด้วยเงินรายได้ของสถาบัน
หรือแลกเปลี่ยนกับทรัพย์สินของสถาบัน หรือได้มาโดยทางอื่น ไม่ถือเป็นที่ราชพัสดุ
และให้เป็นกรรมสิทธิ์ของสถาบัน
 
มาตรา ๑๗  ทรัพย์สินของสถาบันที่ใช้เพื่อประโยชน์เกี่ยวกับการศึกษา
การวิจัย การให้บริการทางวิชาการ และการทะนุบำรุงศิลปวัฒนธรรม
ไม่อยู่ในความรับผิดแห่งการบังคับคดีทั้งปวง
รวมทั้งการบังคับทางปกครอง และบุคคลใดจะยกอายุความหรือระยะเวลาในการครอบครองขึ้นเป็นข้อต่อสู้กับสถาบันในเรื่องทรัพย์สินของสถาบันมิได้
 
มาตรา ๑๘  บรรดารายได้และทรัพย์สินของสถาบันจะต้องจัดการเพื่อให้บรรลุวัตถุประสงค์ตามมาตรา
๖
เงินและทรัพย์สินที่มีผู้อุทิศให้แก่สถาบันจะต้องจัดการตามเงื่อนไขที่ผู้อุทิศกำหนดไว้
และต้องเป็นไปตามวัตถุประสงค์ตามมาตรา ๖
แต่ถ้ามีความจำเป็นต้องเปลี่ยนแปลงเงื่อนไขดังกล่าว สถาบันต้องได้รับความยินยอมเป็นหนังสือจากผู้อุทิศหรือทายาท
หากไม่มีทายาทหรือทายาทไม่ปรากฏ จะต้องได้รับอนุมัติจากสภาสถาบัน
 
หมวด ๒
การดำเนินการ
                   
 
มาตรา ๑๙  ให้มีสภาสถาบัน ประกอบด้วย
(๑) นายกสภาสถาบัน ซึ่งจะได้ทรงพระกรุณาโปรดเกล้าฯ แต่งตั้ง
(๒) อธิการบดี
(๓)
กรรมการสภาสถาบันจำนวนไม่เกินสี่คน ซึ่งเลือกจากหัวหน้าส่วนงานตามมาตรา ๘ (๒) (๓)
(๔) และมาตรา ๘ วรรคสอง
(๔) กรรมการสภาสถาบันจำนวนหนึ่งคน
ซึ่งเลือกจากผู้ปฏิบัติงานในสถาบันซึ่งมิใช่ผู้ดำรงตำแหน่งรองอธิการบดี หรือหัวหน้าส่วนงานตามมาตรา ๘ (๒) (๓) (๔)
และมาตรา ๘ วรรคสอง
(๕)
กรรมการสภาสถาบันผู้ทรงคุณวุฒิจำนวนไม่เกินสิบสี่คน
ซึ่งจะได้ทรงพระกรุณาโปรดเกล้าฯ แต่งตั้งจากบุคคลภายนอกสถาบัน
หลักเกณฑ์และวิธีการได้มาซึ่งนายกสภาสถาบันและกรรมการสภาสถาบันตาม
(๕) ให้เป็นไปตามข้อบังคับของสถาบัน  ทั้งนี้
ต้องสรรหากรรมการสภาสถาบันผู้ทรงคุณวุฒิจากบัญชีรายชื่อที่คณะกรรมการการอุดมศึกษาเสนอจำนวนหนึ่งคน
คุณสมบัติ
หลักเกณฑ์ และวิธีการได้มาซึ่งกรรมการสภาสถาบันตาม (๓) และ (๔)
ให้เป็นไปตามข้อบังคับของสถาบัน
ให้สภาสถาบันเลือกกรรมการสภาสถาบันผู้ทรงคุณวุฒิคนหนึ่ง
เป็นอุปนายกสภาสถาบัน และให้อุปนายกสภาสถาบันทำหน้าที่แทนนายกสภาสถาบัน
เมื่อนายกสภาสถาบันไม่อาจปฏิบัติหน้าที่ได้หรือเมื่อไม่มีผู้ดำรงตำแหน่งนายกสภาสถาบัน
และในกรณีที่อุปนายกสภาสถาบันไม่อาจปฏิบัติหน้าที่ได้ หรือเมื่อไม่มีผู้ดำรงตำแหน่งอุปนายกสภาสถาบัน
ให้สภาสถาบันเลือกกรรมการสภาสถาบันผู้ทรงคุณวุฒิคนหนึ่งทำหน้าที่แทนนายกสภาสถาบัน
ให้สภาสถาบันแต่งตั้งรองอธิการบดีคนหนึ่งเป็นกรรมการและเลขานุการสภาสถาบัน
และจะให้มีผู้ช่วยเลขานุการด้วยก็ได้
 
มาตรา ๒๐  นายกสภาสถาบันและกรรมการสภาสถาบันตามมาตรา
๑๙ (๕) ต้องมีคุณสมบัติและไม่มีลักษณะต้องห้าม ดังต่อไปนี้
(๑)
เป็นผู้ทรงคุณวุฒิ
มีความรู้และประสบการณ์ในด้านต่าง ๆ ที่เป็นประโยชน์ต่อการดำเนินงานของสถาบัน
(๒)
ไม่เป็นผู้ดำรงตำแหน่งทางการเมือง
หรือเจ้าหน้าที่หรือผู้มีตำแหน่งบริหารในพรรคการเมือง
(๓)
มีคุณสมบัติอื่นและไม่มีลักษณะต้องห้ามตามที่กำหนดในข้อบังคับของสถาบัน
 
มาตรา ๒๑  นายกสภาสถาบันและกรรมการสภาสถาบันตามมาตรา
๑๙ (๓) (๔) และ (๕) มีวาระการดำรงตำแหน่งคราวละสี่ปี และจะทรงพระกรุณาโปรดเกล้าฯ
แต่งตั้ง หรืออาจได้รับเลือกใหม่อีกได้
นอกจากการพ้นจากตำแหน่งตามวาระตามวรรคหนึ่ง
นายกสภาสถาบันและกรรมการสภาสถาบันตามมาตรา ๑๙ (๓) (๔) และ (๕) พ้นจากตำแหน่ง เมื่อ
(๑) ตาย
(๒) ลาออก
(๓)
ขาดคุณสมบัติหรือมีลักษณะต้องห้ามของการเป็นนายกสภาสถาบันหรือกรรมการสภาสถาบันในประเภทนั้น
(๔) เป็นคนไร้ความสามารถหรือคนเสมือนไร้ความสามารถ
(๕) เป็นบุคคลล้มละลาย
(๖)
สภาสถาบันมีมติให้ถอดถอนด้วยคะแนนเสียงเกินกว่ากึ่งหนึ่งของจำนวนกรรมการทั้งหมด
(๗) ถูกจำคุกโดยคำพิพากษาถึงที่สุดให้จำคุก
ในกรณีที่ตำแหน่งนายกสภาสถาบันหรือกรรมการสภาสถาบันตามมาตรา
๑๙ (๓) (๔) หรือ (๕) ว่างลงไม่ว่าด้วยเหตุใด และยังมิได้ดำเนินการให้ได้มาซึ่งนายกสภาสถาบันหรือกรรมการสภาสถาบันตามมาตรา
๑๙ (๓) (๔) หรือ (๕) แทนตำแหน่งที่ว่าง
ให้สภาสถาบันประกอบด้วยกรรมการสภาสถาบันเท่าที่มีอยู่
ในกรณีที่นายกสภาสถาบันหรือกรรมการสภาสถาบันตามมาตรา
๑๙ (๓) (๔) หรือ (๕) พ้นจากตำแหน่งก่อนครบวาระ และได้ทรงพระกรุณาโปรดเกล้าฯ
แต่งตั้ง หรือได้เลือกให้ผู้ใดดำรงตำแหน่งแทนแล้ว
ให้ผู้ซึ่งดำรงตำแหน่งแทนอยู่ในตำแหน่งเพียงเท่ากับวาระที่เหลืออยู่ของผู้ซึ่งตนแทน
แต่ถ้าวาระการดำรงตำแหน่งเหลืออยู่น้อยกว่าเก้าสิบวัน จะไม่ดำเนินการให้มีผู้ดำรงตำแหน่งแทนก็ได้
ในกรณีที่นายกสภาสถาบันหรือกรรมการสภาสถาบันตามมาตรา
๑๙ (๓) (๔) หรือ (๕) พ้นจากตำแหน่งตามวาระ แต่ยังมิได้ทรงพระกรุณาโปรดเกล้าฯ
แต่งตั้งนายกสภาสถาบันหรือกรรมการสภาสถาบันตามมาตรา ๑๙ (๕)
หรือยังมิได้เลือกกรรมการสภาสถาบันตามมาตรา ๑๙ (๓) หรือ (๔) ขึ้นใหม่ ให้นายกสภาสถาบันหรือกรรมการสภาสถาบันตามมาตรา ๑๙ (๓) (๔)
หรือ (๕) ซึ่งพ้นจากตำแหน่งปฏิบัติหน้าที่ต่อไปจนกว่าจะได้ทรงพระกรุณาโปรดเกล้าฯ
แต่งตั้งนายกสภาสถาบันหรือกรรมการสภาสถาบันตามมาตรา ๑๙ (๕)
หรือได้เลือกกรรมการสภาสถาบันตามมาตรา ๑๙ (๓) หรือ (๔) ขึ้นใหม่แล้ว
 
มาตรา ๒๒  สภาสถาบันมีหน้าที่และอำนาจควบคุมดูแลกิจการทั่วไปของสถาบัน
หน้าที่และอำนาจเช่นว่านี้ให้รวมถึง
(๑) กำหนดทิศทาง เป้าหมายของสถาบัน และวางนโยบาย
รวมทั้งอนุมัติแผนพัฒนาของสถาบันที่เกี่ยวกับการดำเนินการตามวัตถุประสงค์ตามมาตรา
๖
(๒) ออกข้อบังคับ ระเบียบ และประกาศของสถาบัน
เพื่อประโยชน์ในการปฏิบัติงานของสถาบัน และอาจมอบหมายให้ส่วนงานใดในสถาบันเป็นผู้ออกข้อบังคับ
ระเบียบ และประกาศสำหรับส่วนงานนั้นเป็นเรื่อง ๆ ไปก็ได้
(๓) ออกข้อบังคับว่าด้วยการบริหารงานบุคคล
และข้อบังคับว่าด้วยสิทธิและสวัสดิการของผู้ปฏิบัติงานในสถาบัน
(๔) ออกข้อบังคับเกี่ยวกับการบริหาร การเงิน การพัสดุ
และทรัพย์สินของสถาบัน
(๕) อนุมัติการจัดตั้ง การรวม และการยุบเลิกส่วนงานตามมาตรา ๘
รวมทั้งการแบ่งหน่วยงานภายในของส่วนงานดังกล่าว
(๖) อนุมัติการรับสถานศึกษาชั้นสูงหรือสถาบันอื่นเข้าสมทบในสถาบันและยกเลิกการสมทบ
(๗) อนุมัติการจัดการศึกษาร่วม
และยกเลิกการจัดการศึกษาร่วมกับสถานศึกษาชั้นสูงหรือสถาบันอื่น
(๘) อนุมัติหลักสูตรการศึกษาและการเปิดสอน รวมทั้งการปรับปรุง การยุบรวม
หรือการยกเลิกหลักสูตรการศึกษา
(๙) อนุมัติการให้ปริญญา อนุปริญญา และประกาศนียบัตรชั้นหนึ่งชั้นใด
ทั้งของสถาบันและที่สถาบันจัดการศึกษาร่วมกับสถานศึกษาชั้นสูงหรือสถาบันอื่น
รวมทั้งอนุมัติการให้ปริญญากิตติมศักดิ์
(๑๐)
พิจารณาดำเนินการเพื่อทรงพระกรุณาโปรดเกล้าฯ แต่งตั้ง และพิจารณาถอดถอนนายกสภาสถาบัน กรรมการสภาสถาบันผู้ทรงคุณวุฒิ อธิการบดี
ศาสตราจารย์ และศาสตราจารย์พิเศษ
(๑๑) แต่งตั้งและถอดถอนศาสตราจารย์เกียรติคุณ รองศาสตราจารย์ รองศาสตราจารย์พิเศษ ผู้ช่วยศาสตราจารย์
ผู้ช่วยศาสตราจารย์พิเศษ และผู้ดำรงตำแหน่งทางวิชาการที่เรียกชื่ออย่างอื่นตามมาตรา
๕๕ วรรคสาม
(๑๒) แต่งตั้งและถอดถอนรองอธิการบดี และหัวหน้าส่วนงานตามมาตรา ๘ (๒) (๓)
(๔) และมาตรา ๘ วรรคสอง
(๑๓) แต่งตั้งและถอดถอนประธานสภาวิชาการและกรรมการสภาวิชาการ
(๑๔) กำหนดนโยบาย หลักเกณฑ์ และวิธีการเกี่ยวกับการจัดหารายได้
จัดหาแหล่งทุนและทรัพยากรอื่น
(๑๕) อนุมัติการกู้ยืมเงิน การให้กู้ยืมเงิน การถือหุ้น
การเข้าเป็นหุ้นส่วน การลงทุน หรือการร่วมลงทุนตามมาตรา ๑๓ (๕)
(๑๖)
อนุมัติการจัดตั้งหรือร่วมกับบุคคลอื่นในการจัดตั้งองค์กรที่เป็นนิติบุคคลหรือยกเลิกนิติบุคคลที่จัดตั้งขึ้นตามมาตรา
๑๓ (๑๑)
(๑๗) อนุมัติการตั้งงบประมาณรายรับและอนุมัติงบประมาณรายจ่ายของสถาบัน
(๑๘) ติดตามและประเมินผลการดำเนินงานของอธิการบดี
และหัวหน้าส่วนงานตามมาตรา ๘ (๒) (๓) (๔) และมาตรา ๘ วรรคสอง
(๑๙) รับรองรายงานประจำปีของสถาบันและเสนอรายงานนั้นต่อรัฐมนตรีเพื่อทราบ
(๒๐) แต่งตั้งคณะกรรมการ คณะอนุกรรมการ หรือบุคคลใดบุคคลหนึ่ง เพื่อกระทำการใด
ๆ อันอยู่ในหน้าที่และอำนาจของสภาสถาบัน รวมทั้งมอบอำนาจให้คณะกรรมการ
คณะอนุกรรมการ หรือบุคคลดังกล่าวทำการแทน แล้วรายงานให้สภาสถาบันทราบ
(๒๑)
ปฏิบัติหน้าที่อื่นเกี่ยวกับกิจการของสถาบันที่มิได้ระบุให้เป็นหน้าที่ของผู้ใดโดยเฉพาะ
 
มาตรา ๒๓  การประชุมและวิธีดำเนินงานของสภาสถาบัน
ให้เป็นไปตามข้อบังคับของสถาบัน
 
มาตรา ๒๔  ให้มีสภาวิชาการ
ประกอบด้วย กรรมการสภาสถาบันตามมาตรา ๑๙ (๕) ซึ่งเลือกโดยสภาสถาบันเป็นประธานสภาวิชาการ
และกรรมการสภาวิชาการซึ่งเป็นผู้ทรงคุณวุฒิที่สภาสถาบันแต่งตั้ง
จำนวน
คุณสมบัติ หลักเกณฑ์ วิธีการได้มา วาระการดำรงตำแหน่ง
และการพ้นจากตำแหน่งของประธานสภาวิชาการและกรรมการสภาวิชาการ
ตลอดจนการประชุมและวิธีดำเนินงานของสภาวิชาการให้เป็นไปตามข้อบังคับของสถาบัน
 
มาตรา ๒๕  สภาวิชาการมีหน้าที่และอำนาจ ดังต่อไปนี้
(๑) เสนอแนะการกำหนดนโยบายและแผนพัฒนาทางวิชาการของสถาบันต่อสภาสถาบัน
(๒)
กลั่นกรองและเสนอแนะต่อสภาสถาบันในการอนุมัติหลักสูตรการศึกษาและการเปิดสอน รวมทั้งการปรับปรุง
การยุบรวม หรือการยกเลิกหลักสูตรการศึกษา
(๓) เสนอแนะการรับเข้าสมทบหรือการยกเลิกการสมทบ
และการจัดการศึกษาร่วมหรือดำเนินการวิจัยร่วมกับสถานศึกษาชั้นสูงหรือสถาบันอื่นต่อสภาสถาบัน
(๔) เสนอการให้ปริญญา อนุปริญญา
หรือประกาศนียบัตรชั้นหนึ่งชั้นใดต่อสภาสถาบัน
(๕) พิจารณาให้ความเห็นต่อสภาสถาบันในเรื่องเกี่ยวกับวิชาการของสถาบัน
(๖) พิจารณาให้ความเห็นเกี่ยวกับการแต่งตั้งและถอดถอนศาสตราจารย์
ศาสตราจารย์พิเศษ ศาสตราจารย์เกียรติคุณ รองศาสตราจารย์ รองศาสตราจารย์พิเศษ
ผู้ช่วยศาสตราจารย์ ผู้ช่วยศาสตราจารย์พิเศษ และตำแหน่งทางวิชาการที่เรียกชื่ออย่างอื่นต่อสภาสถาบัน
(๗) แต่งตั้งคณะกรรมการ คณะอนุกรรมการ หรือบุคคลใดบุคคลหนึ่ง
เพื่อกระทำการใด ๆ อันอยู่ในหน้าที่และอำนาจของสภาวิชาการ
(๘) รายงานการดำเนินงานต่อสภาสถาบันไม่น้อยกว่าปีละสองครั้ง
(๙) เสนอแนะและให้คำปรึกษาแก่สภาสถาบันหรืออธิการบดี
และปฏิบัติหน้าที่อื่นตามที่สภาสถาบันมอบหมาย
 
มาตรา ๒๖  ให้มีคณะกรรมการบริหารสถาบัน ประกอบด้วย
(๑) อธิการบดี เป็นประธานกรรมการ
(๒) กรรมการโดยตำแหน่ง ได้แก่ รองอธิการบดี และหัวหน้าส่วนงานตามมาตรา ๘
(๒) (๓) (๔) และมาตรา ๘ วรรคสอง
ให้คณะกรรมการบริหารสถาบันแต่งตั้งรองอธิการบดีหรือผู้ช่วยอธิการบดีคนหนึ่งเป็นเลขานุการโดยคำแนะนำของอธิการบดี
 
มาตรา ๒๗  คณะกรรมการบริหารสถาบันมีหน้าที่และอำนาจ
ดังต่อไปนี้
(๑) เสนอแผนพัฒนาสถาบันต่อสภาสถาบัน
(๒) พิจารณาและกลั่นกรองข้อบังคับ
ระเบียบ และประกาศของสถาบันเพื่อเสนอต่อสภาสถาบัน
(๓) เสนอการจัดตั้ง การรวม และการยุบเลิกส่วนงาน
และการแบ่งหน่วยงานภายในของส่วนงานต่อสภาสถาบัน
(๔) ดำเนินการเกี่ยวกับการบริหารงานบุคคล การเงิน
และทรัพย์สินของสถาบันตามที่สภาสถาบันหรืออธิการบดีมอบหมาย
(๕) ดำเนินการเกี่ยวกับการบริหารสถาบันตามที่สภาสถาบันหรืออธิการบดีมอบหมาย
หรือที่มิได้เป็นหน้าที่และอำนาจของคณะกรรมการใดโดยเฉพาะ
(๖) แต่งตั้งคณะอนุกรรมการหรือบุคคลใดบุคคลหนึ่ง เพื่อกระทำการใด ๆ
อันอยู่ในหน้าที่และอำนาจของคณะกรรมการบริหารสถาบัน
(๗) ให้คำปรึกษาและข้อแนะนำแก่อธิการบดี
และปฏิบัติหน้าที่อื่นตามที่สภาสถาบันหรืออธิการบดีมอบหมาย
 
มาตรา ๒๘  การประชุมและวิธีดำเนินงานของคณะกรรมการบริหารสถาบัน
ให้เป็นไปตามข้อบังคับของสถาบัน
 
มาตรา ๒๙  ให้มีอธิการบดีเป็นผู้บังคับบัญชาสูงสุด และรับผิดชอบการบริหารงานของสถาบัน
โดยมีรองอธิการบดีเป็นผู้ช่วยปฏิบัติงานตามที่อธิการบดีมอบหมาย
และอาจมีผู้ช่วยอธิการบดี เพื่อทำหน้าที่และรับผิดชอบตามที่อธิการบดีมอบหมายก็ได้  ทั้งนี้ ตามจำนวนที่สภาสถาบันกำหนด
 
มาตรา ๓๐  อธิการบดีนั้น จะได้ทรงพระกรุณาโปรดเกล้าฯ
แต่งตั้งโดยคำแนะนำของสภาสถาบันจากผู้มีคุณสมบัติและไม่มีลักษณะต้องห้ามตามมาตรา
๓๒ วรรคหนึ่ง และวรรคสาม
หลักเกณฑ์และวิธีการสรรหาอธิการบดี
ให้เป็นไปตามข้อบังคับของสถาบัน
รองอธิการบดีนั้น
ให้สภาสถาบันแต่งตั้งโดยคำแนะนำของอธิการบดีจากผู้มีคุณสมบัติและไม่มีลักษณะต้องห้ามตามมาตรา
๓๒ วรรคหนึ่ง และวรรคสาม
ผู้ช่วยอธิการบดีนั้น
ให้อธิการบดีแต่งตั้งจากผู้มีคุณสมบัติและไม่มีลักษณะต้องห้ามตามมาตรา ๓๒ วรรคสอง และวรรคสาม
 
มาตรา ๓๑  อธิการบดีมีวาระการดำรงตำแหน่งคราวละสี่ปี
และจะทรงพระกรุณาโปรดเกล้าฯ แต่งตั้งใหม่อีกได้
เมื่ออธิการบดีพ้นจากตำแหน่ง
ให้รองอธิการบดีและผู้ช่วยอธิการบดีพ้นจากตำแหน่งด้วย
นอกจากการพ้นจากตำแหน่งตามวาระ
อธิการบดีพ้นจากตำแหน่ง เมื่อ
(๑) ตาย
(๒) ลาออก
(๓) ขาดคุณสมบัติหรือมีลักษณะต้องห้ามตามมาตรา ๓๒ วรรคหนึ่ง หรือวรรคสาม
(๔) เป็นคนไร้ความสามารถหรือคนเสมือนไร้ความสามารถ
(๕) เป็นบุคคลล้มละลาย
(๖)
สภาสถาบันมีมติให้ถอดถอนด้วยคะแนนเสียงเกินกว่ากึ่งหนึ่งของจำนวนกรรมการทั้งหมด
(๗) สภาสถาบันมีมติให้พ้นจากตำแหน่ง
เนื่องจากไม่ผ่านการประเมินตามหลักเกณฑ์ที่สภาสถาบันกำหนดตามมาตรา ๔๕
(๘) ถูกจำคุกโดยคำพิพากษาถึงที่สุดให้จำคุก
 
มาตรา ๓๒  อธิการบดีและรองอธิการบดีต้องมีคุณสมบัติอย่างหนึ่งอย่างใด
ดังต่อไปนี้
(๑)
สำเร็จการศึกษาไม่ต่ำกว่าชั้นปริญญาเอกหรือเทียบเท่าจากสถาบันหรือสถาบันอุดมศึกษาอื่นที่สภาสถาบันรับรอง
และได้ทำการสอนหรือมีประสบการณ์ด้านการบริหารมาแล้วไม่น้อยกว่าสามปีในสถาบันหรือสถาบันอุดมศึกษาอื่นที่สภาสถาบันรับรอง
หรือมีประสบการณ์ด้านการบริหารอื่นตามหลักเกณฑ์และระยะเวลาที่กำหนดในข้อบังคับของสถาบัน
(๒) สำเร็จการศึกษาระดับปริญญาชั้นหนึ่งชั้นใดหรือเทียบเท่าจากสถาบันหรือสถาบันอุดมศึกษาอื่นที่สภาสถาบันรับรอง
และได้ทำการสอนหรือมีประสบการณ์ด้านการบริหารมาแล้วไม่น้อยกว่าห้าปีในสถาบันหรือสถาบันอุดมศึกษาอื่นที่สภาสถาบันรับรอง
หรือมีประสบการณ์ด้านการบริหารอื่นตามหลักเกณฑ์และระยะเวลาที่กำหนดในข้อบังคับของสถาบัน
ผู้ช่วยอธิการบดีต้องสำเร็จการศึกษาระดับปริญญาชั้นหนึ่งชั้นใดหรือเทียบเท่าจากสถาบันหรือสถาบันอุดมศึกษาอื่นที่สภาสถาบันรับรอง
นอกจากคุณสมบัติตามวรรคหนึ่งและวรรคสอง
อธิการบดี รองอธิการบดี และผู้ช่วยอธิการบดี ต้องมีคุณสมบัติอื่นและไม่มีลักษณะต้องห้ามตามที่กำหนดในข้อบังคับของสถาบัน
 
มาตรา ๓๓  อธิการบดีเป็นผู้แทนของสถาบันในกิจการทั้งปวง
และให้มีหน้าที่และอำนาจ ดังต่อไปนี้
(๑) บริหารกิจการของสถาบันให้เป็นไปตามกฎหมาย ข้อบังคับ ระเบียบ
และประกาศของสถาบัน รวมทั้งนโยบายและวัตถุประสงค์ของสถาบัน
(๒) บริหารงานบุคคล การเงิน การพัสดุ
และทรัพย์สินอื่นของสถาบันให้เป็นไปตามกฎหมาย ข้อบังคับ ระเบียบ
และประกาศของสถาบัน รวมทั้งมติของสภาสถาบัน
(๓)
แต่งตั้งผู้ช่วยอธิการบดี และรองหัวหน้าส่วนงานตามมาตรา ๘ (๒) (๓) (๔) และมาตรา ๘ วรรคสอง
หรือให้ผู้ช่วยอธิการบดีหรือรองหัวหน้าส่วนงานดังกล่าวพ้นจากตำแหน่ง
(๔)
บรรจุ แต่งตั้ง ดำเนินการทางวินัย
และให้ผู้ปฏิบัติงานในสถาบันพ้นจากตำแหน่งตามข้อบังคับของสถาบัน
(๕)
จัดทำแผนพัฒนาและแผนปฏิบัติการตามระยะเวลาที่สภาสถาบันกำหนด
รวมทั้งให้มีการติดตามและประเมินผลการดำเนินงานด้านต่าง ๆ ของสถาบัน
(๖)
จัดหารายได้และทรัพยากรจากแหล่งต่าง ๆ
เพื่อสนับสนุนการดำเนินภารกิจให้บรรลุวัตถุประสงค์ของสถาบัน
(๗)
จัดทำงบประมาณรายรับและงบประมาณรายจ่ายเพื่อเสนอต่อสภาสถาบัน
(๘)
เสนอรายงานผลการปฏิบัติงานของสถาบันด้านต่าง ๆ
และรายงานประจำปีของสถาบันต่อสภาสถาบัน
(๙)
ปฏิบัติหน้าที่อื่นตามกฎหมาย ข้อบังคับ ระเบียบ และประกาศของสถาบัน
หรือตามที่สภาสถาบันมอบหมาย
 
มาตรา ๓๔  ในกรณีที่อธิการบดีไม่อาจปฏิบัติหน้าที่ได้
ให้รองอธิการบดีเป็นผู้รักษาการแทน ถ้ามีรองอธิการบดีหลายคน
ให้รองอธิการบดีซึ่งอธิการบดีมอบหมายเป็นผู้รักษาการแทน
ถ้าอธิการบดีมิได้มอบหมาย
ให้รองอธิการบดีซึ่งมีอาวุโสสูงสุดตามหลักเกณฑ์ที่สภาสถาบันกำหนดเป็นผู้รักษาการแทน
ในกรณีที่ไม่มีผู้ดำรงตำแหน่งอธิการบดี
หรือไม่มีผู้รักษาการแทนอธิการบดีตามวรรคหนึ่ง หรือมีแต่ไม่อาจปฏิบัติหน้าที่ได้
ให้สภาสถาบันแต่งตั้งผู้มีคุณสมบัติและไม่มีลักษณะต้องห้ามตามมาตรา ๓๒ วรรคหนึ่ง และวรรคสาม
เป็นผู้รักษาการแทน
 
มาตรา ๓๕  การบริหารงานภายในของส่วนงานตามมาตรา ๘ (๑)
ให้เป็นไปตามข้อบังคับของสถาบัน
 
มาตรา ๓๖  ในส่วนงานตามมาตรา ๘ (๒) (๓) (๔) และมาตรา
๘ วรรคสอง ให้มีหัวหน้าส่วนงานคนหนึ่งเป็นผู้บังคับบัญชาและรับผิดชอบการบริหารงานของส่วนงานนั้น
และจะให้มีรองหัวหน้าส่วนงานตามจำนวนที่สภาสถาบันกำหนด
เพื่อทำหน้าที่และรับผิดชอบตามที่หัวหน้าส่วนงานมอบหมายก็ได้
ชื่อตำแหน่ง
หลักเกณฑ์ วิธีการได้มา วาระการดำรงตำแหน่ง การพ้นจากตำแหน่ง หน้าที่และอำนาจ และการบริหารงานของหัวหน้าส่วนงานและรองหัวหน้าส่วนงานตามวรรคหนึ่ง
ให้เป็นไปตามข้อบังคับของสถาบัน
การรักษาการแทนหัวหน้าส่วนงานตามวรรคหนึ่ง ให้นำมาตรา ๓๔
มาใช้บังคับโดยอนุโลม
เมื่อหัวหน้าส่วนงานตามวรรคหนึ่งพ้นจากตำแหน่ง
ให้รองหัวหน้าส่วนงานนั้นพ้นจากตำแหน่งด้วย
 
มาตรา ๓๗  หัวหน้าส่วนงานและรองหัวหน้าส่วนงานตามมาตรา
๘ (๒) (๓) (๔) และมาตรา ๘ วรรคสอง
ต้องสำเร็จการศึกษาระดับปริญญาชั้นหนึ่งชั้นใดหรือเทียบเท่าจากสถาบัน หรือสถาบันอุดมศึกษาอื่นที่สภาสถาบันรับรอง
และได้ทำการสอนหรือมีประสบการณ์ด้านการบริหารมาแล้วไม่น้อยกว่าสามปีในสถาบันหรือสถาบันอุดมศึกษาอื่นที่สภาสถาบันรับรอง
หรือมีประสบการณ์ด้านการบริหารอื่นตามหลักเกณฑ์และระยะเวลาที่กำหนดในข้อบังคับของสถาบัน
นอกจากคุณสมบัติตามวรรคหนึ่ง
หัวหน้าส่วนงานและรองหัวหน้าส่วนงานตามมาตรา ๘ (๒) (๓) (๔) และมาตรา ๘
วรรคสอง ต้องมีคุณสมบัติอื่นและไม่มีลักษณะต้องห้ามตามที่กำหนดในข้อบังคับของสถาบัน
 
มาตรา ๓๘  ในส่วนงานตามมาตรา ๘ (๒) (๓) (๔) และมาตรา
๘ วรรคสอง อาจให้มีคณะกรรมการประจำส่วนงาน
เพื่อทำหน้าที่บริหารส่วนงานนั้นได้
องค์ประกอบ
จำนวน คุณสมบัติ หลักเกณฑ์ วิธีการได้มา วาระการดำรงตำแหน่ง การพ้นจากตำแหน่ง
และหน้าที่และอำนาจของกรรมการประจำส่วนงาน ตลอดจนการประชุมและวิธีดำเนินงานของคณะกรรมการประจำส่วนงาน
ให้เป็นไปตามข้อบังคับของสถาบัน
 
มาตรา ๓๙  ผู้ดำรงตำแหน่งอธิการบดี รองอธิการบดี
ผู้ช่วยอธิการบดี หัวหน้าส่วนงาน และรองหัวหน้าส่วนงาน จะดำรงตำแหน่งดังกล่าวเกินหนึ่งตำแหน่งในขณะเดียวกันมิได้
ผู้ดำรงตำแหน่งตามวรรคหนึ่งอยู่หนึ่งตำแหน่งแล้ว
ให้รักษาการแทนตำแหน่งอื่นได้อีกเพียงหนึ่งตำแหน่ง
แต่ต้องไม่เกินหนึ่งร้อยแปดสิบวัน
 
มาตรา ๔๐  นอกจากที่บัญญัติไว้แล้วในพระราชบัญญัตินี้
การรักษาการแทน การมอบอำนาจให้ปฏิบัติการแทน
ตลอดจนการมอบอำนาจช่วงให้ปฏิบัติการแทนของผู้ดำรงตำแหน่งต่าง ๆ ในสถาบัน ให้เป็นไปตามข้อบังคับของสถาบัน
ในกรณีที่มีกฎหมาย
กฎ ข้อบังคับ ระเบียบ ประกาศ คำสั่ง หรือมติคณะรัฐมนตรีแต่งตั้ง หรือกำหนดให้ผู้ดำรงตำแหน่งใดเป็นกรรมการ
อนุกรรมการ หรือมีหน้าที่และอำนาจอย่างใด ให้ผู้รักษาการแทน หรือผู้ปฏิบัติการแทนทำหน้าที่กรรมการ
อนุกรรมการ
หรือมีหน้าที่และอำนาจเช่นเดียวกับผู้ดำรงตำแหน่งนั้นในระหว่างที่รักษาการแทนหรือปฏิบัติการแทนด้วย
แล้วแต่กรณี
 
หมวด ๓
การประกันคุณภาพและการประเมิน
                   
 
มาตรา ๔๑  ให้สถาบันจัดให้มีการประกันคุณภาพการศึกษาและการวิจัยเพื่อพัฒนาคุณภาพและมาตรฐานการศึกษาของสถาบัน
ระบบ
หลักเกณฑ์ และวิธีการประกันคุณภาพการศึกษาและการวิจัยตามวรรคหนึ่ง ให้เป็นไปตามข้อบังคับของสถาบัน
 
มาตรา ๔๒  เมื่อครบสี่ปีนับแต่วันจัดตั้งส่วนงานตามมาตรา
๘ (๒) (๓) (๔) และมาตรา ๘ วรรคสอง ที่จัดการเรียนการสอนหรือการวิจัย
ให้สถาบันจัดให้มีการประเมินส่วนงานดังกล่าว
โดยผู้ประเมินซึ่งสภาสถาบันแต่งตั้งจากผู้ซึ่งมิใช่ผู้ปฏิบัติงานในสถาบัน
แล้วรายงานสภาสถาบันและประกาศให้ทราบเป็นการทั่วไป
และให้มีการประเมินดังกล่าวทุกสี่ปี
การดำเนินการตามมาตรานี้ต้องคำนึงถึงคุณภาพทางวิชาการ
ความคุ้มค่าของการใช้งบประมาณ การลดความซ้ำซ้อน
และการเพิ่มประสิทธิภาพในการบริหารเป็นสำคัญ
รายงานตามวรรคหนึ่งให้ระบุด้วยว่าส่วนงานดังกล่าวควรปรับปรุงการดำเนินการใดหรือควรมีส่วนงานนั้นหรือหน่วยงานภายในของส่วนงานนั้นต่อไปหรือไม่ด้วย
 
มาตรา ๔๓  ให้สถาบันจัดให้มีการประเมินหลักสูตรการศึกษา
การเรียนการสอน และการวัดผลตามหลักสูตรนั้น ตามหลักเกณฑ์ วิธีการ
และระยะเวลาที่สภาสถาบันกำหนด แล้วรายงานสภาสถาบัน และประกาศให้ทราบเป็นการทั่วไป
 
มาตรา ๔๔  ให้มีคณะกรรมการติดตาม ตรวจสอบ
และประเมินผลการปฏิบัติงานของสถาบันซึ่งแต่งตั้งโดยสภาสถาบัน
เพื่อตรวจสอบการดำเนินงานของสถาบัน
องค์ประกอบ
จำนวน คุณสมบัติ หลักเกณฑ์ วิธีการได้มา วาระการดำรงตำแหน่ง
การพ้นจากตำแหน่งของกรรมการ และหน้าที่และอำนาจ
ตลอดจนการประชุมและวิธีดำเนินงานของคณะกรรมการติดตาม ตรวจสอบ
และประเมินผลการปฏิบัติงานของสถาบัน ให้เป็นไปตามข้อบังคับของสถาบัน  ทั้งนี้ ให้มีกรรมการสภาสถาบันตามมาตรา ๑๙
(๕) ไม่น้อยกว่าหนึ่งคนเป็นกรรมการติดตาม ตรวจสอบ
และประเมินผลการปฏิบัติงานของสถาบัน
 
มาตรา ๔๕  ให้สภาสถาบันจัดให้มีการประเมินผลการปฏิบัติหน้าที่ของอธิการบดี
และหัวหน้าส่วนงานตามมาตรา ๘ (๒) (๓) (๔) และมาตรา ๘ วรรคสอง ตามหลักเกณฑ์ วิธีการ
และระยะเวลาที่กำหนดในข้อบังคับของสถาบัน
 
มาตรา ๔๖  ให้อธิการบดีจัดให้มีการประเมินผลการปฏิบัติงานของผู้ปฏิบัติงานในสถาบันตามหลักเกณฑ์
วิธีการ และระยะเวลาที่กำหนดในข้อบังคับของสถาบัน
 
หมวด ๔
การบัญชีและการตรวจสอบ
                   
 
มาตรา ๔๗  ให้สถาบันวางและรักษาไว้ซึ่งระบบบัญชีอันถูกต้อง
แยกตามส่วนงานของสถาบันเป็นไปตามหลักการควบคุมภายในที่ดี
มีสมุดบัญชีลงรายการแยกตามประเภทของสินทรัพย์ หนี้สิน ทุน รายได้
และค่าใช้จ่ายตามความเป็นจริง พร้อมด้วยข้อความอันเป็นที่มาของรายการนั้น ๆ
และให้มีการตรวจสอบบัญชีภายในเป็นประจำ
การบันทึกรายการในสมุดบัญชีตามวรรคหนึ่ง
ให้เป็นไปตามมาตรฐานการบัญชีที่รับรองทั่วไป
 
มาตรา ๔๘  ให้สถาบันจัดทำงบการเงินและบัญชีรายรับและรายจ่ายส่งผู้สอบบัญชีของสถาบันภายในเก้าสิบวันนับแต่วันสิ้นปีบัญชี
วันเริ่มและวันสิ้นปีบัญชีของสถาบัน
ให้เป็นไปตามประกาศของสถาบัน
 
มาตรา ๔๙  ให้สำนักงานการตรวจเงินแผ่นดินหรือบุคคลภายนอกซึ่งสภาสถาบันแต่งตั้งโดยความเห็นชอบของสำนักงานการตรวจเงินแผ่นดินเป็นผู้สอบบัญชีของสถาบัน
และให้ทำการตรวจสอบรับรองบัญชีและการเงินทุกประเภทของสถาบันทุกรอบปีบัญชี
 
มาตรา ๕๐  ให้ผู้สอบบัญชีมีอำนาจตรวจสอบสรรพสมุดบัญชีและเอกสารหลักฐานต่าง
ๆ ที่เกี่ยวข้องของสถาบัน  เพื่อการนี้ ให้มีอำนาจสอบถามอธิการบดีและผู้ปฏิบัติงานในสถาบัน
และเรียกให้ส่งสรรพสมุดบัญชีและเอกสารหลักฐานต่าง ๆ
ที่เกี่ยวข้องของสถาบันเป็นการเพิ่มเติมได้ตามความจำเป็น
 
มาตรา ๕๑  ให้ผู้สอบบัญชีจัดทำรายงานผลการสอบบัญชีและการเงินเสนอต่อสภาสถาบันภายในหนึ่งร้อยแปดสิบวันนับแต่วันสิ้นปีบัญชี
เพื่อให้สภาสถาบันเสนอต่อรัฐมนตรี
ให้สถาบันเผยแพร่รายงานประจำปีของปีที่สิ้นไปนั้น
แสดงบัญชีงบดุล บัญชีทำการ และบัญชีรายรับและรายจ่ายที่ผู้สอบบัญชีรับรองแล้ว
พร้อมทั้งแสดงผลงานของสถาบันในปีที่ล่วงมาและแผนงานที่จะจัดทำในปีต่อไปภายในสองร้อยสิบวันนับแต่วันสิ้นปีบัญชี
 
มาตรา ๕๒  ให้อธิการบดีเป็นผู้ดำรงตำแหน่งระดับสูงตามกฎหมายประกอบรัฐธรรมนูญว่าด้วยการป้องกันและปราบปรามการทุจริต
 
หมวด ๕
การกำกับและดูแล
                   
 
มาตรา ๕๓  รัฐมนตรีมีหน้าที่และอำนาจกำกับและดูแลโดยทั่วไปซึ่งกิจการของสถาบันให้เป็นไปตามวัตถุประสงค์ตามมาตรา
๖ และให้สอดคล้องกับนโยบายของรัฐบาลหรือมติคณะรัฐมนตรีที่เกี่ยวกับสถาบันเป็นการเฉพาะ
ในกรณีที่มีปัญหาข้อขัดแย้งในการดำเนินกิจการของสถาบันซึ่งอาจเกิดความเสียหายต่อส่วนรวม
ให้รัฐมนตรีเสนอคณะรัฐมนตรีพิจารณา เมื่อคณะรัฐมนตรีวินิจฉัยเป็นประการใดแล้ว ให้ผู้เกี่ยวข้องมีหน้าที่ต้องปฏิบัติตามคำวินิจฉัยของคณะรัฐมนตรี
 
มาตรา ๕๔  บรรดาเรื่องที่สถาบันจะต้องเสนอไปยังคณะรัฐมนตรีตามพระราชบัญญัตินี้
ให้รัฐมนตรีเป็นผู้เสนอ
 
หมวด ๖
ตำแหน่งทางวิชาการและวิชาชีพ
                   
 
มาตรา ๕๕  คณาจารย์ประจำของสถาบันมีตำแหน่งทางวิชาการ
ดังต่อไปนี้
(๑) ศาสตราจารย์
(๒) รองศาสตราจารย์
(๓) ผู้ช่วยศาสตราจารย์
(๔) อาจารย์
ศาสตราจารย์นั้น จะได้ทรงพระกรุณาโปรดเกล้าฯ
แต่งตั้งโดยคำแนะนำของสภาสถาบัน
สภาสถาบันอาจกำหนดให้มีตำแหน่งทางวิชาการที่เรียกชื่ออย่างอื่นได้
โดยทำเป็นประกาศของสถาบัน และประกาศในราชกิจจานุเบกษา
คุณสมบัติ
หลักเกณฑ์ และวิธีการแต่งตั้งและถอดถอนผู้ดำรงตำแหน่งทางวิชาการ ให้เป็นไปตามข้อบังคับของสถาบัน
 
มาตรา ๕๖  ศาสตราจารย์พิเศษนั้น
จะได้ทรงพระกรุณาโปรดเกล้าฯ แต่งตั้งจากผู้ซึ่งมิได้เป็นคณาจารย์ประจำของสถาบัน
โดยคำแนะนำของสภาสถาบัน
คุณสมบัติ
หลักเกณฑ์ และวิธีการแต่งตั้งและถอดถอนศาสตราจารย์พิเศษ ให้เป็นไปตามข้อบังคับของสถาบัน
 
มาตรา ๕๗  ศาสตราจารย์ซึ่งมีความรู้ความสามารถและความชำนาญเป็นพิเศษ
และพ้นจากตำแหน่งไปโดยไม่มีความผิด
สภาสถาบันอาจแต่งตั้งให้เป็นศาสตราจารย์เกียรติคุณในสาขาวิชาที่ศาสตราจารย์ผู้นั้นมีความเชี่ยวชาญเพื่อเป็นเกียรติยศได้
คุณสมบัติ หลักเกณฑ์ และวิธีการแต่งตั้งและถอดถอนศาสตราจารย์เกียรติคุณ
ให้เป็นไปตามข้อบังคับของสถาบัน
 
มาตรา ๕๘  สภาสถาบันอาจแต่งตั้งผู้ซึ่งมีคุณสมบัติเหมาะสมและมิได้เป็นคณาจารย์ประจำของสถาบันเป็นรองศาสตราจารย์พิเศษหรือผู้ช่วยศาสตราจารย์พิเศษได้
อธิการบดีอาจแต่งตั้งผู้ซึ่งมีคุณสมบัติเหมาะสมและมิได้เป็นคณาจารย์ประจำของสถาบันเป็นอาจารย์พิเศษได้
โดยคำแนะนำของหัวหน้าส่วนงานตามมาตรา ๘ (๒) (๓) (๔) หรือมาตรา ๘ วรรคสอง ที่มีหน้าที่เกี่ยวกับการจัดการเรียนการสอน
คุณสมบัติ
หลักเกณฑ์ และวิธีการแต่งตั้งและถอดถอนรองศาสตราจารย์พิเศษ
ผู้ช่วยศาสตราจารย์พิเศษ และอาจารย์พิเศษ ให้เป็นไปตามข้อบังคับของสถาบัน
 
มาตรา ๕๙  บุคคลใดได้รับพระกรุณาโปรดเกล้าฯ
แต่งตั้งให้ดำรงตำแหน่งศาสตราจารย์ ศาสตราจารย์พิเศษ
หรือได้รับแต่งตั้งให้ดำรงตำแหน่งศาสตราจารย์เกียรติคุณ รองศาสตราจารย์ รองศาสตราจารย์พิเศษ
ผู้ช่วยศาสตราจารย์ ผู้ช่วยศาสตราจารย์พิเศษ
หรือตำแหน่งทางวิชาการที่เรียกชื่ออย่างอื่นตามมาตรา ๕๕ วรรคสาม
ให้มีสิทธิใช้ตำแหน่งทางวิชาการดังกล่าวเป็นคำนำหน้านามเพื่อแสดงวิทยฐานะได้ตลอดไป
การใช้คำนำหน้านามตามวรรคหนึ่ง
ให้ใช้อักษรย่อ ดังต่อไปนี้
(๑) ศาสตราจารย์                   ใช้อักษรย่อ
               ศ.
(๒) ศาสตราจารย์พิเศษ             ใช้อักษรย่อ
               ศ.
(พิเศษ)
(๓) ศาสตราจารย์เกียรติคุณ
       ใช้อักษรย่อ
               ศ.
(เกียรติคุณ)
(๔) รองศาสตราจารย์               ใช้อักษรย่อ
               รศ.
(๕) รองศาสตราจารย์พิเศษ        ใช้อักษรย่อ
               รศ.
(พิเศษ)
(๖) ผู้ช่วยศาสตราจารย์             ใช้อักษรย่อ
               ผศ.
(๗)
ผู้ช่วยศาสตราจารย์พิเศษ      ใช้อักษรย่อ
               ผศ.
(พิเศษ)
การใช้คำนำหน้านาม และการใช้อักษรย่อคำนำหน้านามสำหรับตำแหน่งทางวิชาการที่เรียกชื่ออย่างอื่น
ให้เป็นไปตามข้อบังคับของสถาบัน
 
มาตรา ๖๐  สภาสถาบันอาจกำหนดให้มีตำแหน่งทางวิชาชีพได้
โดยทำเป็นประกาศของสถาบัน และประกาศในราชกิจจานุเบกษา
คุณสมบัติ
หลักเกณฑ์ และวิธีการแต่งตั้งและถอดถอนผู้ดำรงตำแหน่งทางวิชาชีพ
ให้เป็นไปตามข้อบังคับของสถาบัน
 
หมวด ๗
ปริญญาและเครื่องหมายวิทยฐานะ
                   
 
มาตรา ๖๑  ปริญญามีสามชั้น คือ
ปริญญาเอก      เรียกว่า    ดุษฎีบัณฑิต      ใช้อักษรย่อ ด.
ปริญญาโท       เรียกว่า    มหาบัณฑิต       ใช้อักษรย่อ ม.
ปริญญาตรี       เรียกว่า    บัณฑิต           ใช้อักษรย่อ บ.
 
มาตรา ๖๒  สถาบันมีอำนาจให้ปริญญา อนุปริญญา
หรือประกาศนียบัตรชั้นหนึ่งชั้นใดในสาขาวิชาที่มีการสอนในสถาบัน
และให้หรือร่วมให้ปริญญา อนุปริญญา
หรือประกาศนียบัตรชั้นหนึ่งชั้นใดในสาขาวิชาที่มีการจัดการศึกษาร่วมกับสถานศึกษาชั้นสูงหรือสถาบันอื่นในประเทศหรือต่างประเทศ
หรือขององค์การระหว่างประเทศ
การกำหนดให้สาขาวิชาใดมีปริญญา
อนุปริญญา หรือประกาศนียบัตรชั้นใด และจะใช้อักษรย่อสำหรับสาขาวิชานั้นอย่างไร
ให้เป็นไปตามประกาศของสถาบัน และประกาศในราชกิจจานุเบกษา
 
มาตรา ๖๓  สภาสถาบันอาจออกข้อบังคับกำหนดให้ผู้สำเร็จการศึกษาชั้นปริญญาตรีได้รับปริญญาตรีเกียรตินิยมอันดับหนึ่งหรือปริญญาตรีเกียรตินิยมอันดับสองได้
 
มาตรา ๖๔  สภาสถาบันอาจออกข้อบังคับกำหนดให้มีประกาศนียบัตรชั้นต่าง
ๆ และอนุปริญญาได้ ดังต่อไปนี้
(๑)
ประกาศนียบัตรบัณฑิตชั้นสูง
ออกให้แก่ผู้สำเร็จการศึกษาในสาขาวิชาใดสาขาวิชาหนึ่งภายหลังที่ได้รับปริญญาโทหรือเทียบเท่าแล้ว
(๒)
ประกาศนียบัตรบัณฑิต
ออกให้แก่ผู้สำเร็จการศึกษาในสาขาวิชาใดสาขาวิชาหนึ่งภายหลังที่ได้รับปริญญาตรีหรือเทียบเท่าแล้ว
(๓)
อนุปริญญา ออกให้แก่ผู้สำเร็จการศึกษาในสาขาวิชาใดสาขาวิชาหนึ่ง
ก่อนถึงขั้นได้รับปริญญาตรี
(๔) ประกาศนียบัตรวิชาชีพชั้นสูง
ออกให้แก่ผู้สำเร็จการศึกษาคุณวุฒิอาชีวศึกษาในสาขาวิชาใดสาขาวิชาหนึ่ง
ขั้นสูงกว่าประกาศนียบัตรวิชาชีพ
(๕)
ประกาศนียบัตรวิชาชีพ ออกให้แก่ผู้สำเร็จการศึกษาคุณวุฒิอาชีวศึกษา
เทียบเท่าขั้นมัธยมศึกษาตอนปลาย
(๖)
ประกาศนียบัตรประเภทอื่น ออกให้แก่ผู้สำเร็จการศึกษาเฉพาะวิชา
 
มาตรา ๖๕  สถาบันมีอำนาจให้ปริญญากิตติมศักดิ์แก่บุคคลซึ่งสภาสถาบันเห็นว่าทรงคุณวุฒิและคุณธรรมสมควรแก่ปริญญานั้น
ๆ แต่จะให้ปริญญาดังกล่าวแก่ผู้ปฏิบัติงานในสถาบัน ผู้ดำรงตำแหน่งต่าง ๆ ในสถาบัน นายกสภาสถาบัน
หรือกรรมการสภาสถาบันในขณะดำรงตำแหน่งนั้นไม่ได้
ชั้น
สาขาของปริญญา และหลักเกณฑ์การให้ปริญญากิตติมศักดิ์
ให้เป็นไปตามข้อบังคับของสถาบัน
 
มาตรา ๖๖  สถาบันอาจกำหนดให้มีครุยวิทยฐานะหรือเข็มวิทยฐานะเป็นเครื่องหมายแสดงวิทยฐานะของผู้ได้รับปริญญา
อนุปริญญา หรือประกาศนียบัตรชั้นหนึ่งชั้นใด และอาจกำหนดให้มีครุยประจำตำแหน่งนายกสภาสถาบัน
ครุยประจำตำแหน่งกรรมการสภาสถาบัน ครุยประจำตำแหน่งผู้บริหาร
หรือครุยประจำตำแหน่งคณาจารย์ของสถาบันได้
การกำหนดลักษณะ ชนิด ประเภท และส่วนประกอบของครุยวิทยฐานะ
เข็มวิทยฐานะ
และครุยประจำตำแหน่ง ให้ทำเป็นประกาศของสถาบัน และประกาศในราชกิจจานุเบกษา
ครุยวิทยฐานะ
เข็มวิทยฐานะ และครุยประจำตำแหน่งจะใช้ในโอกาสใด
โดยมีเงื่อนไขอย่างใดให้เป็นไปตามข้อบังคับของสถาบัน
 
มาตรา ๖๗  สถาบันอาจกำหนดให้มีตรา เครื่องหมาย
หรือสัญลักษณ์ของสถาบันหรือส่วนงานของสถาบันได้ โดยทำเป็นประกาศของสถาบัน และประกาศในราชกิจจานุเบกษา
การใช้ตรา
เครื่องหมาย หรือสัญลักษณ์ตามวรรคหนึ่งเพื่อการค้า
หรือการใช้สิ่งดังกล่าวที่มิใช่เพื่อประโยชน์ของสถาบันหรือส่วนงานของสถาบัน
ต้องได้รับอนุญาตเป็นหนังสือจากสถาบัน
 
มาตรา ๖๘  สถาบันอาจกำหนดให้มีเครื่องแบบ เครื่องหมาย
หรือเครื่องแต่งกายของนักเรียน นักศึกษา
และผู้ปฏิบัติงานในสถาบันได้ โดยทำเป็นข้อบังคับของสถาบัน และประกาศในราชกิจจานุเบกษา
 
หมวด ๘
บทกำหนดโทษ
                   
 
มาตรา ๖๙  ผู้ใดใช้ครุยวิทยฐานะ เข็มวิทยฐานะ ครุยประจำตำแหน่ง
เครื่องแบบ เครื่องหมาย หรือเครื่องแต่งกายของนักเรียน นักศึกษา
และผู้ปฏิบัติงานในสถาบัน หรือสิ่งใดที่เลียนแบบสิ่งดังกล่าวโดยไม่มีสิทธิที่จะใช้
หรือแสดงด้วยประการใด ๆ ว่าตนมีปริญญา อนุปริญญา หรือประกาศนียบัตรชั้นหนึ่งชั้นใด
หรือมีตำแหน่งใดในสถาบันโดยที่ตนไม่มีสิทธิ
ถ้าได้กระทำเพื่อให้บุคคลอื่นเชื่อว่าตนมีสิทธิที่จะใช้ หรือมีวิทยฐานะ
หรือมีตำแหน่งเช่นนั้น ต้องระวางโทษจำคุกไม่เกินหกเดือน
หรือปรับไม่เกินห้าหมื่นบาท หรือทั้งจำทั้งปรับ
 
มาตรา ๗๐  ผู้ใดกระทำการอย่างหนึ่งอย่างใดดังต่อไปนี้
ต้องระวางโทษจำคุกไม่เกินหนึ่งปี หรือปรับไม่เกินหนึ่งแสนบาท หรือทั้งจำทั้งปรับ
(๑) ปลอม หรือทำเลียนแบบซึ่งตรา เครื่องหมาย
หรือสัญลักษณ์ของสถาบันหรือส่วนงานของสถาบัน ไม่ว่าจะทำเป็นสีใดหรือทำด้วยวิธีใด ๆ
(๒) ใช้ตรา เครื่องหมาย หรือสัญลักษณ์ของสถาบันหรือส่วนงานของสถาบันปลอมหรือซึ่งทำเลียนแบบ
(๓) ใช้ หรือทำให้ปรากฏซึ่งตรา เครื่องหมาย
หรือสัญลักษณ์ของสถาบันหรือส่วนงานของสถาบัน ที่วัตถุหรือสินค้าใด ๆ
โดยฝ่าฝืนมาตรา ๖๗ วรรคสอง
ถ้าผู้กระทำความผิดตาม
(๑) เป็นผู้กระทำความผิดตาม (๒) ด้วย ให้ลงโทษตาม (๒) แต่กระทงเดียว
ความผิดตาม
(๓) เป็นความผิดอันยอมความได้
 
บทเฉพาะกาล
                   
 
มาตรา ๗๑  ในวันที่พระราชบัญญัตินี้ใช้บังคับ
ให้ใบอนุญาตจัดตั้งวิทยาลัยเทคโนโลยีจิตรลดาที่ออกตามพระราชบัญญัติสถาบันอุดมศึกษาเอกชน
พ.ศ. ๒๕๔๖ และใบอนุญาตจัดตั้งโรงเรียนจิตรลดา (สายวิชาชีพ)
ที่ออกตามพระราชบัญญัติโรงเรียนเอกชน พ.ศ. ๒๕๕๐ เป็นอันสิ้นสุดลง
และให้ถือว่าวิทยาลัยเทคโนโลยีจิตรลดาและโรงเรียนจิตรลดา (สายวิชาชีพ)
เป็นอันเลิกกิจการตามพระราชบัญญัติดังกล่าว โดยไม่ต้องดำเนินการเลิกกิจการหรือชำระบัญชี
ให้สถาบันที่จัดตั้งขึ้นตามพระราชบัญญัตินี้รับไว้ซึ่งบรรดากิจการ
ทรัพย์สิน สิทธิ หนี้ ภาระผูกพัน และรายได้ของวิทยาลัยเทคโนโลยีจิตรลดาที่จัดตั้งขึ้นตามพระราชบัญญัติสถาบันอุดมศึกษาเอกชน
พ.ศ. ๒๕๔๖ และโรงเรียนจิตรลดา (สายวิชาชีพ)
ที่จัดตั้งขึ้นตามพระราชบัญญัติโรงเรียนเอกชน พ.ศ. ๒๕๕๐
 
มาตรา ๗๒  ในวาระเริ่มแรก ให้นายกสภาวิทยาลัยเทคโนโลยีจิตรลดาและกรรมการสภาวิทยาลัยเทคโนโลยีจิตรลดาซึ่งดำรงตำแหน่งตามพระราชบัญญัติสถาบันอุดมศึกษาเอกชน
พ.ศ. ๒๕๔๖ อยู่ในวันก่อนวันที่พระราชบัญญัตินี้ใช้บังคับ
เป็นนายกสภาสถาบันและกรรมการสภาสถาบันตามพระราชบัญญัตินี้ และให้ปฏิบัติหน้าที่ต่อไปจนกว่าจะมีสภาสถาบันตามพระราชบัญญัตินี้
ซึ่งต้องไม่เกินหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
ในกรณีที่ตำแหน่งนายกสภาสถาบันหรือกรรมการสภาสถาบันตามวรรคหนึ่งว่างลงไม่ว่าด้วยเหตุใด
ให้สภาสถาบันประกอบด้วยกรรมการสภาสถาบันเท่าที่มีอยู่
 
มาตรา ๗๓  ในวาระเริ่มแรก
ให้ผู้ซึ่งดำรงตำแหน่งอธิการบดีวิทยาลัยเทคโนโลยีจิตรลดาตามพระราชบัญญัติสถาบันอุดมศึกษาเอกชน
พ.ศ. ๒๕๔๖ อยู่ในวันก่อนวันที่พระราชบัญญัตินี้ใช้บังคับ รักษาการในตำแหน่งอธิการบดีไปพลางก่อนจนกว่าจะได้ทรงพระกรุณาโปรดเกล้าฯ
แต่งตั้งอธิการบดีตามพระราชบัญญัตินี้  ทั้งนี้
ต้องไม่เกินหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
 
มาตรา ๗๔  เพื่อประโยชน์ในการบริหารกิจการของสถาบันให้สามารถดำเนินการไปได้อย่างต่อเนื่องในวาระเริ่มแรก
ให้ถือว่าส่วนงานในวิทยาลัยเทคโนโลยีจิตรลดาตามข้อบังคับวิทยาลัยเทคโนโลยีจิตรลดา ว่าด้วยการแบ่งส่วนงานของวิทยาลัย
พ.ศ. ๒๕๕๘ ที่ออกตามพระราชบัญญัติสถาบันอุดมศึกษาเอกชน พ.ศ. ๒๕๔๖
และโรงเรียนจิตรลดา (สายวิชาชีพ) ที่จัดตั้งขึ้นตามพระราชบัญญัติโรงเรียนเอกชน
พ.ศ. ๒๕๕๐ อยู่ในวันก่อนวันที่พระราชบัญญัตินี้ใช้บังคับ เป็นส่วนงานของสถาบันตามพระราชบัญญัตินี้ไปพลางก่อน  ทั้งนี้ จนกว่าจะมีการจัดตั้งส่วนงานตามพระราชบัญญัตินี้
 
มาตรา ๗๕  ให้ผู้ซึ่งเป็นศาสตราจารย์
ศาสตราจารย์พิเศษ รองศาสตราจารย์ รองศาสตราจารย์พิเศษ ผู้ช่วยศาสตราจารย์
ผู้ช่วยศาสตราจารย์พิเศษ และอาจารย์ของวิทยาลัยเทคโนโลยีจิตรลดา อยู่ในวันก่อนวันที่พระราชบัญญัตินี้ใช้บังคับ
เป็นศาสตราจารย์ ศาสตราจารย์พิเศษ รองศาสตราจารย์ รองศาสตราจารย์พิเศษ ผู้ช่วยศาสตราจารย์
ผู้ช่วยศาสตราจารย์พิเศษ และอาจารย์ของสถาบันตามพระราชบัญญัตินี้
สิทธิในการเข้าสู่ตำแหน่งศาสตราจารย์
รองศาสตราจารย์ หรือผู้ช่วยศาสตราจารย์
มิให้เสียไปเพราะเหตุที่มาเป็นผู้ปฏิบัติงานในสถาบัน
 
มาตรา ๗๖  ให้สถาบันรับพนักงานหรือลูกจ้างประจำของวิทยาลัยเทคโนโลยีจิตรลดาที่จัดตั้งขึ้นตามพระราชบัญญัติสถาบันอุดมศึกษาเอกชน
พ.ศ. ๒๕๔๖ และครู พนักงาน หรือลูกจ้างประจำของโรงเรียนจิตรลดา (สายวิชาชีพ)
ที่จัดตั้งขึ้นตามพระราชบัญญัติโรงเรียนเอกชน
พ.ศ. ๒๕๕๐ และปฏิบัติงานอยู่ในวันก่อนวันที่พระราชบัญญัตินี้ใช้บังคับ
ตามบัญชีรายชื่อที่สภาสถาบันประกาศกำหนดเป็นผู้ปฏิบัติงานในสถาบัน
โดยให้นับเวลาทำงานในขณะที่เป็นพนักงาน ครู
หรือลูกจ้างประจำของวิทยาลัยเทคโนโลยีจิตรลดาหรือโรงเรียนจิตรลดา (สายวิชาชีพ)
แล้วแต่กรณี
ต่อเนื่องกับเวลาทำงานของผู้นั้นในฐานะที่เป็นผู้ปฏิบัติงานในสถาบันตามพระราชบัญญัตินี้ด้วย
ให้สภาสถาบันประกาศบัญชีรายชื่อผู้ปฏิบัติงานในสถาบันตามวรรคหนึ่งภายในสามสิบวันนับแต่วันที่พระราชบัญญัตินี้ใช้บังคับ
 
มาตรา ๗๗  ให้พนักงาน ครู หรือลูกจ้างประจำตามมาตรา
๗๖ ได้รับเงินเดือน ค่าจ้าง สวัสดิการ
และสิทธิประโยชน์อย่างอื่นเท่าที่เคยได้รับอยู่เดิมไปพลางก่อนจนกว่าจะได้บรรจุและแต่งตั้งให้ดำรงตำแหน่งในสถาบัน
และเมื่อได้รับการบรรจุและแต่งตั้งแล้ว จะได้รับเงินเดือน ค่าจ้าง สวัสดิการ และสิทธิประโยชน์อย่างอื่นเพียงใด
ให้เป็นไปตามข้อบังคับของสถาบัน ซึ่งต้องไม่น้อยกว่าที่เคยได้รับอยู่ในวันก่อนวันที่เข้าเป็นผู้ปฏิบัติงานในสถาบัน
 
มาตรา ๗๘  ให้นักศึกษาซึ่งอยู่ระหว่างการศึกษาในวิทยาลัยเทคโนโลยีจิตรลดาที่จัดตั้งขึ้นตามพระราชบัญญัติสถาบันอุดมศึกษาเอกชน
พ.ศ. ๒๕๔๖ รวมทั้งนักเรียนและนักศึกษาซึ่งอยู่ระหว่างการศึกษาในโรงเรียนจิตรลดา
(สายวิชาชีพ) ที่จัดตั้งขึ้นตามพระราชบัญญัติโรงเรียนเอกชน พ.ศ. ๒๕๕๐ อยู่ในวันก่อนวันที่พระราชบัญญัตินี้ใช้บังคับ
เป็นนักเรียนและนักศึกษาของสถาบันตามพระราชบัญญัตินี้
 
 
ผู้รับสนองพระราชโองการ
พลเอก
ประยุทธ์  จันทร์โอชา
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่วิทยาลัยเทคโนโลยีจิตรลดาและโรงเรียนจิตรลดา (สายวิชาชีพ)
ได้รับการสนับสนุนจากมูลนิธิสยามบรมราชกุมารี เพื่อโรงเรียนจิตรลดา ในการจัดการศึกษาเพื่อเพิ่มพูนความรู้ด้านทักษะวิชาชีพและเทคโนโลยีให้แก่บุคคลทั่วไป
สถานศึกษาทั้งสองแห่งดังกล่าว
ได้ผลิตบุคลากรในสายวิชาชีพซึ่งมีความรู้ความสามารถอันเป็นพื้นฐานในการพัฒนาประเทศอย่างยั่งยืน
แต่เนื่องจากปัจจุบันประเทศไทยมีความต้องการกำลังคนซึ่งมีทักษะด้านวิชาชีพและเทคโนโลยีที่มีประสิทธิภาพในระดับสูงมากขึ้น
เพื่อเป็นการขยายโอกาสทางการศึกษาสร้างความชำนาญในการพัฒนาเทคโนโลยีและนวัตกรรมให้สามารถตอบสนองต่อความต้องการของประเทศ
โดยให้ผู้สำเร็จการศึกษาขั้นพื้นฐานสายวิชาชีพมีโอกาสศึกษาต่อด้านวิชาชีพเฉพาะทางในระดับปริญญา
ให้การจัดการศึกษามีความต่อเนื่องสามารถขยายสาขาการเรียนสายวิชาชีพให้มีความหลากหลาย
มีการผลิตกำลังคนซึ่งมีความรู้ทางวิชาการและทักษะทางวิชาชีพในระดับสูงและเกิดประสิทธิภาพสูงสุด
สมควรรวมวิทยาลัยเทคโนโลยีจิตรลดาและโรงเรียนจิตรลดา (สายวิชาชีพ) ซึ่งอยู่ในความอุปถัมภ์ของมูลนิธิสยามบรมราชกุมารี
เพื่อโรงเรียนจิตรลดามาจัดตั้งเป็นสถาบันเทคโนโลยีจิตรลดา
มีฐานะเป็นสถานศึกษาด้านวิชาชีพและเทคโนโลยีในกำกับของรัฐ  จึงจำเป็นต้องตราพระราชบัญญัตินี้


 
 
 
 
 
 
 
 
 
 
พัชรภรณ์/จัดทำ
๑๔ สิงหาคม ๒๕๖๑
 
พจนา/ตรวจ
๑๖ สิงหาคม ๒๕๖๑
 
 





[๑]
ราชกิจจานุเบกษา เล่ม ๑๓๕/ตอนที่ ๕๙ ก/หน้า ๑/๑๓ สิงหาคม ๒๕๖๑




