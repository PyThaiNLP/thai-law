
















พระราชบัญญัติ
สภาวิจัยแห่งชาติ
พ.ศ. ๒๕๐๒
                   
 
ภูมิพลอดุลยเดช ป.ร.
ให้ไว้ ณ วันที่ ๒๘ ตุลาคม พ.ศ.
๒๕๐๒
เป็นปีที่ ๑๔ ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรปรับปรุงกฎหมายว่าด้วยสภาวิจัยแห่งชาติ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาร่างรัฐธรรมนูญในฐานะรัฐสภา
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติสภาวิจัยแห่งชาติ
พ.ศ. ๒๕๐๒
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ให้ยกเลิกพระราชบัญญัติสภาวิจัยแห่งชาติ
พ.ศ. ๒๔๙๙
บรรดาบทกฎหมาย
กฎและข้อบังคับอื่นในส่วนที่มีบัญญัติไว้แล้วในพระราชบัญญัตินี้
หรือซึ่งขัดหรือแย้งกับบทแห่งพระราชบัญญัตินี้ ให้ใช้พระราชบัญญัตินี้แทน
 
มาตรา ๔  ในพระราชบัญญัตินี้
การวิจัย หมายความว่า
การค้นคว้าสอบสวนและเสนอผลของงานทางวิทยาศาสตร์และสังคมศาสตร์ในสาขาวิชาการตามพระราชบัญญัตินี้
และที่จัดตั้งขึ้นใหม่ตามพระราชบัญญัตินี้
ผู้รับมอบ หมายความว่า กระทรวง ทบวง กรม
ราชการบริหารส่วนท้องถิ่น องค์การของรัฐหรือบุคคลใด ๆ
ซึ่งได้รับมอบหมายให้ทำการวิจัย
 
มาตรา ๕[๒] 
ให้มีสภาวิจัยแห่งชาติประกอบด้วยนายกรัฐมนตรีเป็นประธาน
รองนายกรัฐมนตรีเป็นรองประธาน และกรรมการอื่น ๆ ซึ่งคณะรัฐมนตรีจะได้แต่งตั้งขึ้น
ให้เลขาธิการคณะกรรมการวิจัยแห่งชาติเป็นกรรมการและเลขานุการ และรองเลขาธิการเป็นกรรมการและผู้ช่วยเลขานุการ
ให้รัฐมนตรีว่าการกระทรวง และรัฐมนตรีช่วยว่าการกระทรวง
เป็นที่ปรึกษาสภาวิจัยแห่งชาติ
 
มาตรา ๖[๓] 
สภาวิจัยแห่งชาติมีหน้าที่เกี่ยวกับการวิจัยตามที่คณะรัฐมนตรีจะได้มอบหมายและพิจารณาข้อเสนอของสำนักงานคณะกรรมการวิจัยแห่งชาติเกี่ยวกับการที่สำนักงานคณะกรรมการวิจัยแห่งชาติเสนอตามบทแห่งพระราชบัญญัตินี้แล้วทำความเห็นเสนอคณะรัฐมนตรี
กับมีหน้าที่เสนอความเห็นต่อนายกรัฐมนตรีในกิจการเกี่ยวกับการวิจัยตามที่นายกรัฐมนตรีขอให้พิจารณาดำเนินการ
 
มาตรา ๗[๔] 
กรรมการสภาวิจัยแห่งชาติซึ่งคณะรัฐมนตรีแต่งตั้งอยู่ในตำแหน่งคราวละสามปี
กรรมการที่พ้นจากตำแหน่ง คณะรัฐมนตรีอาจแต่งตั้งเป็นกรรมการอีกได้
เมื่อได้มีการแต่งตั้งกรรมการสภาวิจัยแห่งชาติแล้ว
และต่อมาคณะรัฐมนตรีได้แต่งตั้งกรรมการสภาวิจัยแห่งชาติขึ้นอีก
ให้ผู้ได้รับแต่งตั้งนั้นอยู่ในตำแหน่งเท่ากับวาระที่เหลืออยู่ของกรรมการสภาวิจัยแห่งชาติซึ่งได้รับแต่งตั้งไว้ก่อนแล้ว
 
มาตรา ๘  นอกจากการพ้นจากตำแหน่งตามวาระตามมาตรา ๗
กรรมการสภาวิจัยแห่งชาติพ้นจากตำแหน่ง เมื่อ
(๑) ตาย
(๒) ลาออก
(๓) เป็นบุคคลล้มละลาย
(๔) เป็นบุคคลไร้ความสามารถหรือเสมือนไร้ความสามารถ
(๕) ได้รับโทษจำคุกโดยคำพิพากษาถึงที่สุดให้จำคุก
เว้นแต่คดีความผิดที่เป็นลหุโทษ หรือความผิดอันได้กระทำโดยประมาท
กรรมการผู้ใดพ้นจากตำแหน่งก่อนวาระ
คณะรัฐมนตรีอาจแต่งตั้งผู้อื่นเป็นกรรมการแทน
กรรมการที่ได้รับแต่งตั้งอยู่ในตำแหน่งตามวาระของกรรมการที่ตนแทน
 
มาตรา ๙  ในการประชุมของสภาวิจัยแห่งชาติ
ถ้าประธานไม่มาประชุมหรือไม่อยู่ในที่ประชุม ให้รองประธานเป็นประธานในที่ประชุม
ในกรณีที่ประธานและรองประธานไม่อาจมาประชุมได้
ให้กรรมการที่นายกรัฐมนตรีมอบหมายให้เป็นประธาน เป็นประธานในที่ประชุม
 
มาตรา ๑๐  ในการประชุมสภาวิจัยแห่งชาติทุกคราว ต้องมีกรรมการมาประชุมไม่น้อยกว่ากึ่งจำนวนของกรรมการทั้งหมด
และในจำนวนนี้ต้องมีประธานหรือรองประธาน
หรือกรรมการที่นายกรัฐมนตรีมอบหมายให้เป็นประธาน มาร่วมประชุมด้วย
จึงจะเป็นองค์ประชุม
การวินิจฉัยชี้ขาดของที่ประชุมให้ถือเสียงข้างมาก
กรรมการคนหนึ่งให้มีเสียงหนึ่งในการลงคะแนน
ถ้าคะแนนเสียงเท่ากัน
ให้ประธานในที่ประชุมออกเสียงเพิ่มขึ้นอีกเสียงหนึ่งเป็นเสียงชี้ขาด
 
มาตรา ๑๑[๕] 
ให้มีสำนักงานคณะกรรมการวิจัยแห่งชาติ
และให้มีเลขาธิการคณะกรรมการวิจัยแห่งชาติคนหนึ่ง และรองเลขาธิการสองคน
เลขาธิการมีหน้าที่ควบคุมดูแลกิจการทั่วไปซึ่งราชการของสำนักงานคณะกรรมการวิจัยแห่งชาติ
และบังคับบัญชาข้าราชการในสำนักงานคณะกรรมการวิจัยแห่งชาติ
สำนักงานคณะกรรมการวิจัยแห่งชาติมีหน้าที่ ดังต่อไปนี้
(๑)
เสนอแนะแนวนโยบายและโครงการส่งเสริมการวิจัยซึ่งเห็นสมควรเสนอคณะรัฐมนตรีต่อสภาวิจัยแห่งชาติ
(๒) พิจารณาจัดตั้งสาขาวิชาการต่าง ๆ
เพิ่มขึ้นจากที่ระบุไว้ในมาตรา ๑๗ แล้วเสนอต่อสภาวิจัยแห่งชาติ
(๓)
พิจารณาวิธีการหาทุนบำรุงการวิจัยและเสนอแนะต่อสภาวิจัยแห่งชาติเพื่อให้ได้มาซึ่งทุนเพื่อการวิจัย
(๔) เสนอรายงานประจำปีเกี่ยวกับผลงานการวิจัยต่อสภาวิจัยแห่งชาติ
(๕) ส่งเสริมและจัดให้มีการวิจัยและสถาบันการวิจัย
(๖) ประสานงานวิจัยของสาขาวิชาการต่าง ๆ
(๗) ส่งเสริมและสนับสนุนการวิจัยส่วนราชการและส่วนบุคคล
(๘)
จัดให้มีทะเบียนนักวิจัยและผู้ทรงคุณวุฒิในสาขาวิชาการต่าง ๆ
(๙) มอบหมายให้ผู้รับมอบปฏิบัติการเฉพาะอย่างเกี่ยวกับการวิจัย
(๑๐) พิจารณาจัดตั้งงบประมาณเกี่ยวกับการวิจัย
(๑๑) จัดสรรเงินอุดหนุนและเงินรางวัลเกี่ยวกับการวิจัย
(๑๒)
ติดต่อและส่งเสริมการร่วมมือกับสถาบันการวิจัยและนักวิจัยในต่างประเทศ
(๑๓)
ปฏิบัติการอื่นใดตามที่กฎหมายกำหนดให้เป็นหน้าที่ของสภาวิจัยแห่งชาติ หรือสำนักงานคณะกรรมการวิจัยแห่งชาติ
 
มาตรา ๑๒[๖] 
สำนักงานคณะกรรมการวิจัยแห่งชาติอาจมีรายได้เป็นทุนเพื่อการวิจัย
ดังต่อไปนี้
(๑) เงินจากงบประมาณแผ่นดิน
(๒) ค่าธรรมเนียมต่าง ๆ
(๓) เงินผลประโยชน์ของสภาวิจัยแห่งชาติ
(๔) เงินและทรัพย์สินอย่างอื่นซึ่งมีผู้อุทิศให้แก่สภาวิจัยแห่งชาติ
 
มาตรา ๑๓[๗] 
ให้มีกรรมการบริหารคณะหนึ่งประกอบด้วยประธานกรรมการสาขาวิชาการทุกสาขา
เลขาธิการและรองเลขาธิการคณะกรรมการวิจัยแห่งชาติ
และบุคคลอื่นไม่เกินห้าคนซึ่งคณะรัฐมนตรีแต่งตั้ง เป็นกรรมการ
มีอำนาจและหน้าที่ตามที่สภาวิจัยแห่งชาติจะได้มอบหมาย
และกำกับการปฏิบัติงานของสำนักงานคณะกรรมการวิจัยแห่งชาติตามมาตรา ๑๑ วรรคสอง
ให้คณะกรรมการบริหารเลือกกรรมการคนหนึ่งเป็นประธานกรรมการ
ประธานกรรมการอยู่ในตำแหน่งคราวละสามปี
ประธานกรรมการที่พ้นจากตำแหน่งอาจได้รับเลือกอีกได้
ให้คณะกรรมการบริหารที่พ้นจากตำแหน่งตามวาระ
ปฏิบัติหน้าที่ไปพลางก่อนจนกว่าจะมีการแต่งตั้งใหม่
 
มาตรา ๑๔[๘] 
กรรมการบริหารซึ่งคณะรัฐมนตรีแต่งตั้งอยู่ในตำแหน่งคราวละสามปี
เมื่อได้มีการแต่งตั้งกรรมการบริหารแล้ว
และต่อมาคณะรัฐมนตรีได้แต่งตั้งกรรมการบริหารขึ้นอีก ให้ผู้ได้รับแต่งตั้งนั้นอยู่ในตำแหน่งเท่ากับวาระที่เหลืออยู่ของกรรมการบริหารซึ่งได้รับแต่งตั้งไว้ก่อนแล้ว
 
มาตรา ๑๕  นอกจากการพ้นจากตำแหน่งตามวาระตามมาตรา ๑๔
ให้นำบทบัญญัติในมาตรา ๘ มาใช้บังคับแก่กรรมการบริหารโดยอนุโลม
 
มาตรา ๑๖  ให้นำบทบัญญัติในมาตรา ๑๐
มาใช้บังคับแก่การประชุมของคณะกรรมการบริหารโดยอนุโลม ในการประชุมใด
ถ้าประธานกรรมการไม่อยู่ในที่ประชุม
ให้คณะกรรมการเลือกกรรมการคนหนึ่งเป็นประธานในที่ประชุมแทน
 
มาตรา ๑๗  สภาวิจัยแห่งชาติมีสาขาวิชาการ
ดังต่อไปนี้
(๑) วิทยาศาสตร์กายภาพและคณิตศาสตร์
(๒) วิทยาศาสตร์การแพทย์
(๓) วิทยาศาสตร์เคมีและเภสัช
(๔) เกษตรศาสตร์และชีววิทยา
(๕) วิศวกรรมศาสตร์และอุตสาหกรรมวิจัย
(๖) ปรัชญา
(๗) นิติศาสตร์
(๘) รัฐศาสตร์และรัฐประศาสนศาสตร์
(๙) เศรษฐศาสตร์
(๑๐) สังคมวิทยา
การจัดตั้งสาขาวิชาการขึ้นใหม่ ให้กระทำโดยพระราชกฤษฎีกา
 
มาตรา ๑๘[๙] 
คณะรัฐมนตรีมีอำนาจแต่งตั้งคณะกรรมการสาขาวิชาการจากกรรมการสภาวิจัยแห่งชาติตามความเหมาะสม
ให้คณะกรรมการสาขาวิชาการแต่ละสาขาคัดเลือกประธานกรรมการหนึ่งคน
 
มาตรา ๑๙[๑๐] 
ประธานกรรมการและกรรมการสาขาวิชาการอยู่ในตำแหน่งตามวาระของกรรมการสภาวิจัยแห่งชาติ
ประธานกรรมการและกรรมการที่พ้นจากตำแหน่งอาจได้รับแต่งตั้งให้เป็นกรรมการอีกได้
 
มาตรา ๒๐  นอกจากการพ้นจากตำแหน่งตามวาระตามมาตรา ๑๙
ให้นำบทบัญญัติในมาตรา ๘
มาใช้บังคับแก่ประธานกรรมการและกรรมการสาขาวิชาการโดยอนุโลม
 
มาตรา ๒๑  ให้นำบทบัญญัติในมาตรา ๑๐
มาใช้บังคับแก่การประชุมของคณะกรรมการสาขาวิชาการโดยอนุโลม ในการประชุมใด
ถ้าประธานกรรมการไม่อยู่ในที่ประชุม
ให้คณะกรรมการเลือกกรรมการคนหนึ่งเป็นประธานในที่ประชุมแทน
 
มาตรา ๒๒  สภาวิจัยแห่งชาติ คณะกรรมการบริหาร
หรือคณะกรรมการสาขาวิชาการ อาจตั้งอนุกรรมการ
เพื่อพิจารณาและเสนอความคิดเห็นในข้อหนึ่งข้อใดอันอยู่ในอำนาจและหน้าที่ของตน
และอาจเชิญบุคคลหนึ่งบุคคลใดมาชี้แจงหรือให้ความคิดเห็นหรือคำแนะนำในกิจการอันอยู่ในอำนาจและหน้าที่ตามแต่จะเห็นสมควร
 
มาตรา ๒๓[๑๑] 
ในกรณีที่สำนักงานคณะกรรมการวิจัยแห่งชาติมอบหมายให้ผู้รับมอบปฏิบัติการใด
ๆ สำนักงานคณะกรรมการวิจัยแห่งชาติจะโอนเงินไปตั้งจ่ายทางผู้รับมอบเช่นว่านั้นเพื่อใช้จ่ายตามรายการที่อนุมัติในงบประมาณของสำนักงานคณะกรรมการวิจัยแห่งชาติก็ได้
 
มาตรา ๒๔  ให้รัฐมนตรีว่าการกระทรวงการอุดมศึกษา
วิทยาศาสตร์ วิจัยและนวัตกรรม*รักษาการตามพระราชบัญญัตินี้
 
 
ผู้รับสนองพระบรมราชโองการ
จอมพล
ส.  ธนะรัชต์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่ความเจริญก้าวหน้าของโลกในปัจจุบันนี้
ย่อมอาศัยการวิจัยทางวิทยาศาสตร์และสังคมศาสตร์เป็นมูลฐาน
งานทุกอย่างจึงจะวิวัฒนาการไปในทางก้าวหน้าด้วยความมั่นคง จึงสมควรปรับปรุงให้สภาวิจัยแห่งชาติมีอำนาจหน้าที่เหมาะสมแก่รูปงานในปัจจุบันและมีประสิทธิภาพยิ่งขึ้น
                     
พระราชบัญญัติสภาวิจัยแห่งชาติ
(ฉบับที่ ๒) พ.ศ. ๒๕๐๗[๑๒]
 
หมายเหตุ :-
เหตุผลในการประกาศใช้พระราชบัญญัติฉบับนี้ คือ
เพื่อกำหนดหน้าที่ของสภาวิจัยแห่งชาติและสำนักงานสภาวิจัยแห่งชาติให้เหมาะสมยิ่งขึ้น
จึงจำต้องแก้ไขพระราชบัญญัติสภาวิจัยแห่งชาติ พ.ศ. ๒๕๐๒ เสียใหม่
 
ประกาศของคณะปฏิวัติ
ฉบับที่ ๓๑๕ ลงวันที่ ๑๓ ธันวาคม พุทธศักราช ๒๕๑๕[๑๓]
 
โดยที่ประกาศของคณะปฏิวัติ ฉบับที่ ๒๑๖ ลงวันที่ ๒๙ กันยายน
พ.ศ. ๒๕๑๕ ได้บัญญัติให้สำนักงานคณะกรรมการวิจัยแห่งชาติ
เป็นส่วนราชการในสำนักนายกรัฐมนตรี และประกาศของคณะปฏิวัติ ฉบับที่ ๒๑๗ ลงวันที่
๒๙ กันยายน พ.ศ. ๒๕๑๕
ได้บัญญัติให้โอนบรรดาอำนาจหน้าที่เกี่ยวกับราชการของสำนักงานสภาวิจัยแห่งชาติ
สำนักนายกรัฐมนตรี และบรรดาอำนาจหน้าที่ของเจ้าหน้าที่สำนักงานสภาวิจัยแห่งชาติ
สำนักนายกรัฐมนตรี ไปเป็นของสำนักงานคณะกรรมการวิจัยแห่งชาติ สำนักนายกรัฐมนตรี
หรือของเจ้าหน้าที่สำนักงานคณะกรรมการวิจัยแห่งชาติ สำนักนายกรัฐมนตรี
แต่เนื่องจากกฎหมายว่าด้วยสภาวิจัยแห่งชาติได้บัญญัติถึงสำนักงานสภาวิจัยแห่งชาติไว้ด้วย
สมควรแก้ไขเพิ่มเติมกฎหมายดังกล่าวให้สอดคล้องกับประกาศของคณะปฏิวัติทั้งสองฉบับนั้น
 
พระราชบัญญัติปรับปรุงกระทรวง ทบวง กรม (ฉบับที่ ๑๙) พ.ศ. ๒๕๖๒[๑๔]
 
มาตรา ๒ 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
*มาตรา ๑๓  ให้โอนบรรดากิจการ
ทรัพย์สิน งบประมาณ สิทธิ หนี้ ภาระผูกพัน ข้าราชการ พนักงานราชการ ลูกจ้าง
และอัตรากำลังของสำนักงานคณะกรรมการวิจัยแห่งชาติ
ไปเป็นของสำนักงานคณะกรรมการวิจัยแห่งชาติที่ระบุไว้ในมาตรา ๙ (๖)
กระทรวงการอุดมศึกษา วิทยาศาสตร์ วิจัยและนวัตกรรม ซึ่งจัดตั้งขึ้นตามพระราชบัญญัตินี้
บทบัญญัติมาตรา
๒๔ แห่งพระราชบัญญัติสภาวิจัยแห่งชาติ พ.ศ. ๒๕๐๒ และมาตรา ๔ วรรคหนึ่ง 
แห่งพระราชบัญญัติสัตว์เพื่องานทางวิทยาศาสตร์ พ.ศ. ๒๕๕๘
ในส่วนที่กำหนดให้นายกรัฐมนตรีเป็นผู้รักษาการ
ให้เปลี่ยนเป็นรัฐมนตรีว่าการกระทรวงการอุดมศึกษา วิทยาศาสตร์
วิจัยและนวัตกรรมเป็นผู้รักษาการ
 
มาตรา ๑๗  ให้นายกรัฐมนตรีรักษาการตามพระราชบัญญัตินี้
 
หมายเหตุ :- เหตุผลในการประกาศใช้พระราชบัญญัติฉบับนี้
คือ โดยที่การอุดมศึกษา วิทยาศาสตร์ วิจัยและนวัตกรรม เป็นกลไกสำคัญในการพัฒนาประเทศให้เจริญเติบโตอย่างมั่นคง
มั่งคั่ง และยั่งยืน เพื่อรองรับความเปลี่ยนแปลงของโลกที่จะเกิดขึ้นในอนาคต สมควรจัดตั้งกระทรวงการอุดมศึกษา
วิทยาศาสตร์ วิจัยและนวัตกรรมขึ้น เพื่อให้มีการบูรณาการ การเรียนการสอน การวิจัย และการสร้างสรรค์นวัตกรรมด้านวิทยาศาสตร์
เทคโนโลยี และศาสตร์อื่นเข้าด้วยกัน และให้เกิดความร่วมมือในการปฏิบัติหน้าที่ระหว่างสถาบันอุดมศึกษาและสถาบันวิจัยในทิศทางที่สอดคล้องกับยุทธศาสตร์ชาติ
แผน และนโยบายในการพัฒนาประเทศ  จึงจำเป็นต้องตราพระราชบัญญัตินี้


 
 
 
ปณตภร/ผู้จัดทำ
๒๑ เมษายน ๒๕๕๗
 
กุลชาติ/ตรวจ
๒๑ เมษายน ๒๕๕๗
 
ชญานิศ/เพิ่มเติม
๘ พฤษภาคม ๒๕๖๒
 
วิชพงษ์/ตรวจ
๑๓ พฤษภาคม ๒๕๖๒
 





[๑] ราชกิจจานุเบกษา เล่ม ๗๖/ตอนที่ ๑๐๒/ฉบับพิเศษ หน้า ๑/๑
พฤศจิกายน ๒๕๐๒


[๒] มาตรา
๕ แก้ไขเพิ่มเติมโดยประกาศของคณะปฏิวัติ ฉบับที่ ๓๑๕ ลงวันที่ ๑๓ ธันวาคม พุทธศักราช
๒๕๑๕


[๓] มาตรา
๖ แก้ไขเพิ่มเติมโดยประกาศของคณะปฏิวัติ ฉบับที่ ๓๑๕ ลงวันที่ ๑๓ ธันวาคม พุทธศักราช
๒๕๑๕


[๔] มาตรา
๗ แก้ไขเพิ่มเติมโดยพระราชบัญญัติสภาวิจัยแห่งชาติ (ฉบับที่ ๒) พ.ศ. ๒๕๐๗


[๕] มาตรา
๑๑ แก้ไขเพิ่มเติมโดยประกาศของคณะปฏิวัติ ฉบับที่ ๓๑๕ ลงวันที่ ๑๓ ธันวาคม พุทธศักราช
๒๕๑๕


[๖] มาตรา
๑๒ แก้ไขเพิ่มเติมโดยประกาศของคณะปฏิวัติ ฉบับที่ ๓๑๕ ลงวันที่ ๑๓ ธันวาคม พุทธศักราช
๒๕๑๕


[๗] มาตรา
๑๓ แก้ไขเพิ่มเติมโดยประกาศของคณะปฏิวัติ ฉบับที่ ๓๑๕ ลงวันที่ ๑๓ ธันวาคม พุทธศักราช
๒๕๑๕


[๘] มาตรา
๑๔ แก้ไขเพิ่มเติมโดยพระราชบัญญัติสภาวิจัยแห่งชาติ (ฉบับที่ ๒) พ.ศ. ๒๕๐๗


[๙] มาตรา
๑๘ แก้ไขเพิ่มเติมโดยพระราชบัญญัติสภาวิจัยแห่งชาติ (ฉบับที่ ๒) พ.ศ. ๒๕๐๗


[๑๐] มาตรา
๑๙ แก้ไขเพิ่มเติมโดยพระราชบัญญัติสภาวิจัยแห่งชาติ (ฉบับที่ ๒) พ.ศ. ๒๕๐๗


[๑๑] มาตรา
๒๓ แก้ไขเพิ่มเติมโดยประกาศของคณะปฏิวัติ ฉบับที่ ๓๑๕ ลงวันที่ ๑๓ ธันวาคม พุทธศักราช
๒๕๑๕


[๑๒] ราชกิจจานุเบกษา เล่ม ๘๑/ตอนที่ ๘๘/หน้า ๖๑๖/๑๕ กันยายน
๒๕๐๗


[๑๓] ราชกิจจานุเบกษา เล่ม ๘๙/ตอนที่ ๑๙๐/ฉบับพิเศษ หน้า ๔๗/๑๓
ธันวาคม ๒๕๑๕


[๑๔]
ราชกิจจานุเบกษา เล่ม ๑๓๖/ตอนที่ ๕๗ ก/หน้า ๑/๑ พฤษภาคม ๒๕๖๒




