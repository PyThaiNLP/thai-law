
















พระราชบัญญัติ
คุ้มครองการดำเนินงานของศูนย์พัฒนาการประมง
แห่งเอเชียตะวันออกเฉียงใต้
พ.ศ. ๒๕๑๔
                   
 
ภูมิพลอดุลยเดช
ป.ร.
ให้ไว้ ณ วันที่
๑๔ เมษายน พ.ศ. ๒๕๑๔
เป็นปีที่ ๒๖
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยการคุ้มครองการดำเนินงานของศูนย์พัฒนาการประมงแห่งเอเชียตะวันออกเฉียงใต้
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติคุ้มครองการดำเนินงานของศูนย์พัฒนาการประมงแห่งเอเชียตะวันออกเฉียงใต้
พ.ศ. ๒๕๑๔
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
ศูนย์ หมายความว่า
ศูนย์พัฒนาการประมงแห่งเอเชียตะวันออกเฉียงใต้ ซึ่งประเทศภาคีความตกลงว่าด้วยการจัดตั้งศูนย์พัฒนาการประมงแห่งเอเชียตะวันออกเฉียงใต้ร่วมกันจัดตั้งขึ้น
 
มาตรา ๔ 
เพื่อคุ้มครองการดำเนินงานในประเทศไทยของศูนย์
(๑)
ให้ยอมรับนับถือว่า ศูนย์เป็นนิติบุคคล และให้ถือว่ามีภูมิลำเนาในประเทศไทย
(๒)
ในการปฏิบัติงานของศูนย์ ให้เรือของศูนย์เข้ามาในน่านน้ำไทย
ทำการประมงและใช้คนต่างด้าวเป็นคนประจำเรือในเขตการประมงไทยด้วยก็ได้
โดยได้รับยกเว้นการปฏิบัติตามกฎหมายว่าด้วยการเดินเรือในน่านน้ำไทย
กฎหมายว่าด้วยสิทธิการประมงในเขตการประมงไทยและกฎหมายว่าด้วยการประมง
(๓)
ให้ศูนย์ได้รับยกเว้นการปฏิบัติตามกฎหมายว่าด้วยโรงเรียนราษฎร์
 
มาตรา ๕  ให้ศูนย์ได้รับยกเว้น
(๑)
อากรแสตมป์ซึ่งเรียกเก็บตามประมวลรัษฎากรสำหรับเงินที่ศูนย์ได้รับจากการบริจาคและค่าธรรมเนียมการศึกษา
(๒)
อากรตามกฎหมายว่าด้วยพิกัดอัตราศุลกากรและภาษีการค้าตามประมวลรัษฎากร สำหรับเรือยานยนต์
วัสดุและอุปกรณ์ที่ศูนย์นำเข้ามาในราชอาณาจักรเพื่อการศึกษาและวิจัย
อันเป็นการดำเนินงานตามปกติวิสัยตามวัตถุประสงค์ของศูนย์  ทั้งนี้ เฉพาะเมื่อศูนย์ได้รับความเห็นชอบในการนำเข้ามาในราชอาณาจักรจากกระทรวงเกษตรแล้ว
(๓)
ภาษีโรงเรือนและที่ดินตามกฎหมายว่าด้วยภาษีโรงเรือนและที่ดินและภาษีบำรุงท้องที่ตามกฎหมายว่าด้วยภาษีบำรุงท้องที่
สำหรับทรัพย์สินของศูนย์ที่ใช้เกี่ยวกับการศึกษาหรือทรัพย์สินที่ใช้เป็นหอพัก
หรือบ้านพักของผู้รับการฝึกอบรม หรือเจ้าหน้าที่ของศูนย์ซึ่งอยู่ในบริเวณที่ตั้งของสำนักงานของศูนย์ฝ่ายฝึกอบรม
 ทั้งนี้ เฉพาะทรัพย์สินที่กระทรวงเกษตรให้ความเห็นชอบในการให้ได้รับยกเว้นไม่ต้องเสียภาษี
 
มาตรา
๖ 
ภายใต้บังคับกฎหมายว่าด้วยคนเข้าเมืองเพียงเท่าที่พระราชบัญญัตินี้มิได้ระบุเป็นอย่างอื่น
คนต่างด้าวซึ่งเข้ามาในราชอาณาจักรเพื่อปฏิบัติงานของศูนย์ตราบเท่าที่อยู่ในฐานะดังต่อไปนี้ให้ได้รับยกเว้นจากข้อจำกัดตามกฎหมายว่าด้วยคนเข้าเมือง
เกี่ยวกับจำนวนคนเข้าเมือง
และระยะเวลาที่จะได้รับอนุญาตให้อยู่ในราชอาณาจักรเพียงเท่าที่จำเป็นในการฝึกอบรมและการปฏิบัติหน้าที่ของศูนย์
(๑)
เจ้าหน้าที่
(๒)
ผู้ฝึกอบรม
(๓)
ผู้รับการฝึกอบรม
(๔)
คู่สมรส บุตร หรือญาติซึ่งอยู่ในอุปการะและเป็นส่วนแห่งครัวเรือนของบุคคลใน (๑)
และ (๒)
ทั้งนี้
เฉพาะที่กระทรวงเกษตรให้ความเห็นชอบในการยกเว้นนั้น ๆ
 
มาตรา ๗ 
ให้รัฐมนตรีว่าการกระทรวงเกษตรรักษาการตามพระราชบัญญัตินี้
 
 
ผู้รับสนองพระบรมราชโองการ
จอมพล
ถนอม  กิตติขจร
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
เนื่องจากรัฐบาลได้ลงนามในความตกลงว่าด้วยการจัดตั้งศูนย์พัฒนาการประมงแห่งเอเชียตะวันออกเฉียงใต้
ซึ่งกำหนดให้มีสำนักงานฝ่ายการฝึกอบรมของศูนย์ขึ้นในประเทศไทยและเนื่องจากรัฐบาลได้ตกลงที่จะให้ความคุ้มครองในการดำเนินงานแก่ศูนย์ดังกล่าว
 จึงต้องตราพระราชบัญญัตินี้ขึ้น
 
 
 
 
 
 
 
 
 
 
 
 
 
 
 
 
 
 
 
 
 
วศิน/แก้ไข
๘ ตุลาคม ๒๕๕๓
 
โชติกานต์/ปรับปรุง
๕ เมษายน ๒๕๖๐
 





[๑]
ราชกิจจานุเบกษา เล่ม ๘๘/ตอนที่ ๔๔/หน้า ๒๓๑/๒๗ เมษายน ๒๕๑๔




