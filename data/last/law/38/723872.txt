








พระราชบัญญัติ






พระราชบัญญัติ
โรคระบาดสัตว์
พ.ศ. ๒๕๕๘
                   
 
ภูมิพลอดุลยเดช
ป.ร.
ให้ไว้ ณ
วันที่ ๒๕ กุมภาพันธ์ พ.ศ. ๒๕๕๘
เป็นปีที่ ๗๐
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรปรับปรุงกฎหมายว่าด้วยโรคระบาดสัตว์
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติโรคระบาดสัตว์ พ.ศ. ๒๕๕๘
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ให้ยกเลิก
(๑) พระราชบัญญัติโรคระบาดสัตว์ พ.ศ. ๒๔๙๙
(๒) พระราชบัญญัติโรคระบาดสัตว์ (ฉบับที่ ๒) พ.ศ. ๒๕๔๒
 
มาตรา ๔  ในพระราชบัญญัตินี้
สัตว์ หมายความว่า
(๑) ช้าง ม้า โค กระบือ ลา ล่อ แพะ แกะ กวาง สุกร หมูป่า สุนัข แมว
กระต่าย ลิง ชะนี และให้หมายความรวมถึงน้ำเชื้อสำหรับผสมพันธุ์ และเอ็มบริโอของสัตว์เหล่านี้ด้วย
(๒) สัตว์ปีกจำพวกนก ไก่ เป็ด ห่าน
และให้หมายความรวมถึงน้ำเชื้อสำหรับผสมพันธุ์ และไข่สำหรับใช้ทำพันธุ์ด้วย
(๓) สัตว์ชนิดอื่นตามที่รัฐมนตรีประกาศกำหนด และให้หมายความรวมถึงน้ำเชื้อสำหรับผสมพันธุ์
เอ็มบริโอ และไข่สำหรับใช้ทำพันธุ์ของสัตว์ชนิดนั้นด้วย
เอ็มบริโอ หมายความว่า
ตัวอ่อนของสัตว์ที่ยังไม่เจริญเติบโตจนถึงขั้นที่มีอวัยวะ
และยังไม่ฝังตัวที่ผนังมดลูกของสัตว์นั้น
ซากสัตว์ หมายความว่า
ร่างกายหรือส่วนของร่างกายสัตว์ที่ตายแล้ว สิ่งใด ๆ
ที่ได้จากสัตว์ที่มีชีวิตหรือสัตว์ที่ตายแล้ว และให้หมายความรวมถึงอาหารสุกที่ทำ
ประกอบ
หรือปรุงจากซากสัตว์หรือสิ่งประดิษฐ์สำเร็จรูปที่ทำจากซากสัตว์ตามที่รัฐมนตรีประกาศกำหนด
โรคระบาด หมายความว่า
กาฬโรคเป็ด โรคไข้หวัดนก โรคแซลโมเนลลา โรคทริคิเนลลา โรคนิวคาสเซิล โรคบรูเซลลา
โรคปากและเท้าเปื่อย โรคพิษสุนัขบ้า โรครินเดอร์เปสต์ โรคเลปโทสไปรา
โรคโลหิตจางติดเชื้อในม้า โรควัวบ้า โรคสมองอักเสบนิปาห์ โรคอหิวาต์สุกร
โรคแอนแทรกซ์ โรคเฮโมรายิกเซปทิซีเมีย วัณโรค และโรคอื่นตามที่รัฐมนตรีประกาศกำหนด
พาหะของโรคระบาด หมายความว่า
(๑) สัตว์ซึ่งไม่ปรากฏอาการของโรคระบาดแต่มีเชื้อโรคระบาด
หรือมีเหตุอันควรสงสัยว่าได้รับเชื้อโรคระบาด ซึ่งอาจติดต่อคนหรือสัตว์อื่นได้
(๒) ซากสัตว์ของสัตว์ที่เป็นโรคระบาดหรือของสัตว์ตาม (๑)
(๓) ซากสัตว์ที่มีเหตุอันควรสงสัยว่ามีเชื้อโรคระบาด
เขตควบคุมโรคระบาด หมายความว่า
ท้องที่ที่ดำเนินการป้องกันและควบคุมมิให้มีโรคระบาดหรือเชื้อโรคระบาดชนิดหนึ่งหรือหลายชนิด
เพื่อกำหนดเป็นเขตปลอดโรคระบาด
เขตปลอดโรคระบาด หมายความว่า
เขตควบคุมโรคระบาดที่สามารถควบคุมมิให้มีโรคระบาดหรือเชื้อโรคระบาดชนิดหนึ่งหรือหลายชนิดในสัตว์หรือซากสัตว์
เขตกันชนโรคระบาด หมายความว่า
ท้องที่ที่ดำเนินการป้องกันและควบคุมมิให้โรคระบาดหรือเชื้อโรคระบาดชนิดหนึ่งหรือหลายชนิดแพร่กระจายเข้าเขตปลอดโรคระบาดหรือเข้าในราชอาณาจักร
เครื่องหมายประจำตัวสัตว์
หมายความว่า เครื่องหมายซึ่งพนักงานเจ้าหน้าที่ สารวัตร
หรือสัตวแพทย์ทำหรือสั่งให้เจ้าของทำไว้ที่ตัวสัตว์หรือซากสัตว์ หรือยานพาหนะ
อาคารสถานที่ ภาชนะสิ่งห่อหุ้มหรือกักขัง
เพื่อประโยชน์ในการจำแนกหรือตรวจสอบสัตว์หรือซากสัตว์
เจ้าของ หมายความว่า
เจ้าของกรรมสิทธิ์และผู้ครอบครอง ในกรณีของสัตว์หากไม่ปรากฏเจ้าของหรือไม่สามารถหาเจ้าของได้
ให้หมายความรวมถึงผู้เลี้ยง ผู้ให้ที่อยู่อาศัย และผู้ควบคุมสัตว์ด้วย
ด่านกักกันสัตว์ หมายความว่า
ที่สำหรับกักสัตว์หรือซากสัตว์เพื่อตรวจโรคระบาดตามที่อธิบดีประกาศกำหนด
อายัด หมายความว่า ห้ามจำหน่าย
จ่าย โอน หรือเคลื่อนย้าย
สัตวแพทย์ หมายความว่า
(๑) นายสัตวแพทย์และสัตวแพทย์ของกรมปศุสัตว์
(๒)
ผู้ซึ่งรัฐมนตรีแต่งตั้งให้เป็นสัตวแพทย์เพื่อปฏิบัติการตามพระราชบัญญัตินี้
และต้องมีคุณสมบัติตามที่รัฐมนตรีประกาศกำหนด
สารวัตร หมายความว่า
ผู้ซึ่งรัฐมนตรีแต่งตั้งให้เป็นสารวัตรเพื่อปฏิบัติการตามพระราชบัญญัตินี้ และต้องมีคุณสมบัติตามที่รัฐมนตรีประกาศกำหนด
นายทะเบียน หมายความว่า
ผู้ซึ่งรัฐมนตรีแต่งตั้งให้เป็นนายทะเบียน
พนักงานเจ้าหน้าที่
หมายความว่า ผู้ซึ่งรัฐมนตรีแต่งตั้งเพื่อปฏิบัติการตามพระราชบัญญัตินี้
ผู้ว่าราชการจังหวัด
หมายความรวมถึง ผู้ว่าราชการกรุงเทพมหานคร
อธิบดี หมายความว่า
อธิบดีกรมปศุสัตว์
รัฐมนตรี หมายความว่า
รัฐมนตรีผู้รักษาการตามพระราชบัญญัตินี้
 
มาตรา ๕  ให้รัฐมนตรีว่าการกระทรวงเกษตรและสหกรณ์รักษาการตามพระราชบัญญัตินี้
และให้มีอำนาจแต่งตั้งพนักงานเจ้าหน้าที่ นายทะเบียน สารวัตร และสัตวแพทย์
ออกกฎกระทรวงกำหนดค่าธรรมเนียมไม่เกินอัตราท้ายพระราชบัญญัตินี้
ยกเว้นค่าธรรมเนียม และกำหนดกิจการอื่น กับออกประกาศและระเบียบเพื่อปฏิบัติการตามพระราชบัญญัตินี้
กฎกระทรวง ประกาศ และระเบียบนั้น เมื่อได้ประกาศในราชกิจจานุเบกษาแล้วให้ใช้บังคับได้
 
มาตรา ๖  ให้อธิบดีมีอำนาจออกประกาศและระเบียบเพื่อปฏิบัติการตามพระราชบัญญัตินี้
ประกาศและระเบียบนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
หมวด ๑
การป้องกันและควบคุมโรคระบาด
                   
 
ส่วนที่ ๑
บททั่วไป
                   
 
มาตรา ๗  เพื่อประโยชน์ในการป้องกันและควบคุมโรคระบาด
ให้เจ้าของสัตว์ ดังต่อไปนี้ ปฏิบัติตามระบบการป้องกันและควบคุมโรคระบาด
(๑) ช้าง ม้า โค กระบือ แพะ แกะ กวาง สุกร หมูป่า
(๒) สุนัข แมว
(๓) นก ไก่ เป็ด ห่าน
(๔) สัตว์ชนิดอื่นตามที่รัฐมนตรีประกาศกำหนด
ระบบการป้องกันและควบคุมโรคระบาดตามวรรคหนึ่ง ให้เป็นไปตามหลักเกณฑ์
วิธีการและเงื่อนไขที่กำหนดในกฎกระทรวง  ทั้งนี้
ในกฎกระทรวงดังกล่าวให้คำนึงถึงความเหมาะสมเกี่ยวกับสภาพของสัตว์ และวัตถุประสงค์ของการเลี้ยงสัตว์แต่ละชนิด
 
มาตรา ๘  เพื่อประโยชน์ในการป้องกันและควบคุมโรคระบาด
ให้เจ้าของสัตว์หรือซากสัตว์ ดังต่อไปนี้ ปฏิบัติตามหลักเกณฑ์ วิธีการ และเงื่อนไขที่อธิบดีประกาศกำหนดจำนวนสัตว์หรือซากสัตว์
ลักษณะของยานพาหนะ และอุปกรณ์ในการเคลื่อนย้ายสัตว์หรือซากสัตว์
(๑) ช้าง ม้า โค กระบือ แพะ แกะ กวาง สุกร หมูป่า
(๒) นก ไก่ เป็ด ห่าน รวมถึงไข่สำหรับใช้ทำพันธุ์
(๓) ซากสัตว์ของสัตว์ตาม (๑) หรือ (๒)
(๔) สัตว์หรือซากสัตว์ชนิดอื่นตามที่รัฐมนตรีประกาศกำหนด
 
มาตรา ๙  ในท้องที่ใดเมื่ออธิบดีเห็นสมควรให้มีการป้องกันและควบคุมโรคระบาดในสัตว์ชนิดใด
ให้อธิบดีประกาศกำหนดให้ท้องที่นั้นทั้งหมดหรือบางส่วนของท้องที่ต้องมีการทำเครื่องหมายประจำตัวสัตว์สำหรับสัตว์หรือซากสัตว์ชนิดนั้น
การทำเครื่องหมายประจำตัวสัตว์ ลักษณะ ราคา และการยกเว้นราคาเครื่องหมายประจำตัวสัตว์
และการดำเนินการก่อนหรือหลังการทำเครื่องหมายประจำตัวสัตว์ ให้เป็นไปตามหลักเกณฑ์
วิธีการ และเงื่อนไขที่อธิบดีประกาศกำหนด
ในกรณีที่ประกาศตามวรรคสองกำหนดให้เจ้าของสัตว์หรือซากสัตว์มีหน้าที่ทำเครื่องหมายประจำตัวสัตว์
หรือดำเนินการก่อนหรือหลังการทำเครื่องหมายประจำตัวสัตว์
ให้เจ้าของสัตว์หรือซากสัตว์ปฏิบัติให้เป็นไปตามประกาศดังกล่าว
 
มาตรา ๑๐  ห้ามมิให้ผู้ใด
(๑) ทำเครื่องหมายประจำตัวสัตว์ปลอม หรือแปลง หรือแก้ไขเครื่องหมายประจำตัวสัตว์ที่แท้จริงเพื่อให้เข้าใจว่าเป็นเครื่องหมายประจำตัวสัตว์ตามพระราชบัญญัตินี้
(๒) ใช้เครื่องหมายประจำตัวสัตว์ปลอม
หรือเครื่องหมายประจำตัวสัตว์ที่มีการแปลงหรือแก้ไข
(๓) ทำลายเครื่องหมายประจำตัวสัตว์
ใช้หรือยินยอมให้ผู้อื่นใช้เครื่องหมายประจำตัวสัตว์เพื่อให้เกิดความเข้าใจผิดในการจำแนก
หรือตรวจสอบสัตว์หรือซากสัตว์
 
มาตรา ๑๑  ให้เจ้าของสัตว์แจ้งต่อพนักงานเจ้าหน้าที่
สารวัตร หรือสัตวแพทย์ ภายในเวลาสิบสองชั่วโมงนับแต่เวลาที่ทราบว่าสัตว์ป่วยหรือตาย
เมื่อมีกรณี ดังต่อไปนี้
(๑) มีสัตว์ป่วยหรือตายโดยรู้ว่าเป็นโรคระบาด
(๒) มีสัตว์ป่วยหรือตายโดยไม่รู้สาเหตุ
(๓) ในหมู่บ้านเดียวกัน หรือบริเวณใกล้เคียงกัน
มีสัตว์ป่วยหรือตายมีอาการคล้ายคลึงกันในระยะเวลาห่างกันไม่เกินเจ็ดวัน
การแจ้งและการดำเนินการกับสัตว์ป่วยหรือตายตามวรรคหนึ่ง
และการกำหนดชนิด จำนวนและลักษณะการป่วยหรือตายของสัตว์ตาม (๒) และ (๓)
ให้เป็นไปตามที่อธิบดีประกาศกำหนด
เมื่อมีสัตว์ตามวรรคหนึ่งป่วย
ให้เจ้าของสัตว์ควบคุมสัตว์ป่วยทั้งหมดไว้ภายในบริเวณที่สัตว์อยู่ และห้ามมิให้เจ้าของสัตว์หรือบุคคลอื่นใดเคลื่อนย้ายสัตว์ป่วยไปจากบริเวณนั้น
เมื่อมีสัตว์ตามวรรคหนึ่งตาย ให้เจ้าของสัตว์ควบคุมซากสัตว์นั้นให้คงอยู่ ณ
ที่ที่สัตว์นั้นตาย และห้ามมิให้เจ้าของสัตว์หรือบุคคลอื่นใดเคลื่อนย้าย ชำแหละ
หรือกระทำการอื่นใดแก่ซากสัตว์นั้น เว้นแต่มีการดำเนินการกับสัตว์ป่วยหรือตายตามที่อธิบดีประกาศกำหนดตามวรรคสอง
หรือสัตวแพทย์ได้ตรวจพิสูจน์แล้วว่าสัตว์นั้นมิได้ป่วยหรือตายโดยโรคระบาด
หรือสัตวแพทย์สั่งเป็นอย่างอื่น
 
มาตรา ๑๒  เมื่อได้มีการแจ้งตามมาตรา ๑๑
หรือมีเหตุอันควรสงสัยว่ามีสัตว์ป่วยหรือตายโดยโรคระบาด พนักงานเจ้าหน้าที่
หรือสารวัตรมีอำนาจออกคำสั่งเป็นหนังสือให้เจ้าของสัตว์จัดการ ดังต่อไปนี้
(๑) กักขัง แยก
หรือย้ายสัตว์ป่วยหรือสงสัยว่าป่วยไว้ภายในเขตตามวิธีการที่กำหนด
(๒) ฝัง หรือเผาซากสัตว์นั้น ณ ที่ที่กำหนด ถ้าการฝัง หรือเผาไม่อาจทำได้ให้ทำลายโดยวิธีอื่นตามที่เห็นสมควร
(๓) กักขัง แยก หรือย้ายสัตว์ที่อยู่ร่วมฝูง หรือเคยอยู่ร่วมฝูงกับสัตว์ที่ป่วยหรือสงสัยว่าป่วยหรือตายไว้ภายในเขตตามวิธีการที่กำหนด
 
มาตรา ๑๓  เมื่อได้มีการแจ้งตามมาตรา ๑๑ หรือตรวจพบ
หรือมีเหตุอันควรสงสัยว่ามีสัตว์ป่วยหรือตายโดยโรคระบาด นอกจากสัตวแพทย์มีอำนาจตามมาตรา
๔๐ แล้ว ให้มีอำนาจตรวจสัตว์หรือซากสัตว์
รวมทั้งออกคำสั่งเป็นหนังสือให้เจ้าของสัตว์หรือซากสัตว์จัดการ ดังต่อไปนี้
(๑) กักขัง แยก
หรือย้ายสัตว์ป่วยหรือสงสัยว่าป่วยไว้ภายในเขตตามวิธีการที่กำหนด
หรือให้ได้รับการรักษาตามที่เห็นสมควร
(๒) ฝัง หรือเผาซากสัตว์นั้นทั้งหมดหรือแต่บางส่วน ณ ที่ที่กำหนด
ถ้าการฝังหรือเผาไม่อาจทำได้ให้ทำลายโดยวิธีอื่นตามที่เห็นสมควร
(๓) กักขัง แยก หรือย้ายสัตว์ที่อยู่ร่วมฝูง หรือเคยอยู่ร่วมฝูงกับสัตว์ที่ป่วยหรือสงสัยว่าป่วยหรือตายไว้ภายในเขตตามวิธีการที่กำหนด
หรือให้ได้รับการป้องกันโรคระบาดตามที่เห็นสมควร
(๔) ทำลายสัตว์ที่เป็นโรคระบาดหรือมีเหตุอันควรสงสัยว่าเป็นโรคระบาด
หรือสัตว์หรือซากสัตว์ที่เป็นพาหะของโรคระบาด
ตามหลักเกณฑ์และวิธีการที่อธิบดีประกาศกำหนด  ทั้งนี้
ให้ชดใช้ราคาแก่เจ้าของสัตว์หรือซากสัตว์ไม่ต่ำกว่าสามในสี่ของราคาสัตว์หรือซากสัตว์ซึ่งอาจขายได้ในตลาดท้องที่ก่อนเกิดโรคระบาด
ตามหลักเกณฑ์และวิธีการที่กำหนดในกฎกระทรวง
เว้นแต่กรณีที่เจ้าของสัตว์หรือซากสัตว์ได้จงใจกระทำความผิดต่อบทบัญญัติแห่งพระราชบัญญัตินี้
(๕) กำจัดเชื้อโรคที่อาหารสัตว์หรือซากสัตว์ที่เป็นพาหะของโรคระบาดตามวิธีการที่กำหนด
(๖)
ทำความสะอาดและทำลายเชื้อโรคระบาดในที่ที่มีเชื้อโรคระบาดหรือสงสัยว่ามีเชื้อโรคระบาดตามวิธีการที่กำหนด
 
มาตรา ๑๔  เมื่อมีสัตว์ที่ไม่ปรากฏเจ้าของป่วยหรือตายในที่ดินของบุคคลใด
โดยรู้ว่าเป็นโรคระบาดหรือโดยไม่รู้สาเหตุ ให้เจ้าของที่ดินนั้นมีหน้าที่แจ้งต่อพนักงานเจ้าหน้าที่
สารวัตร หรือสัตวแพทย์ภายในเวลาสิบสองชั่วโมงนับแต่เวลาที่ทราบว่าสัตว์ป่วยหรือตาย
และให้นำความในมาตรา ๑๑ วรรคสอง มาใช้บังคับกับเจ้าของที่ดินด้วยโดยอนุโลม
ห้ามมิให้บุคคลใดเคลื่อนย้าย ชำแหละ
หรือกระทำการอื่นใดแก่สัตว์หรือซากสัตว์ตามวรรคหนึ่ง
เว้นแต่มีการดำเนินการกับสัตว์ป่วยหรือตายตามที่อธิบดีประกาศกำหนดตามมาตรา ๑๑
วรรคสอง หรือสัตวแพทย์ได้ตรวจพิสูจน์แล้วว่าสัตว์นั้นมิได้ป่วยหรือตายโดยโรคระบาด
หรือสัตวแพทย์สั่งเป็นอย่างอื่น
ในกรณีที่สัตว์หรือซากสัตว์ตามวรรคหนึ่ง เป็นโรคระบาดหรือมีเหตุอันควรสงสัยว่าเป็นโรคระบาดให้สัตวแพทย์ทำลายสัตว์หรือซากสัตว์นั้น
และสัตว์หรือซากสัตว์อื่นที่เป็นพาหะของโรคระบาด
หรือจัดการโดยวิธีอื่นตามที่เห็นสมควรเพื่อป้องกันมิให้โรคระบาดแพร่กระจายต่อไป
เมื่อปรากฏเจ้าของสัตว์ในภายหลัง ให้กรมปศุสัตว์หรือเจ้าของที่ดินมีสิทธิเรียกร้องค่าใช้จ่ายที่จำเป็นเท่าที่จ่ายจริงจากเจ้าของสัตว์ได้
ตามหลักเกณฑ์และวิธีการที่อธิบดีประกาศกำหนด
 
มาตรา ๑๕  เมื่อพนักงานเจ้าหน้าที่ สารวัตร
หรือสัตวแพทย์ได้รับแจ้งหรือตรวจพบว่ามีสัตว์ป่วยหรือตายโดยรู้ว่าเป็นโรคระบาดหรือโดยไม่รู้สาเหตุในที่สาธารณะ
หรือในที่ดินที่ไม่ปรากฏเจ้าของ พนักงานเจ้าหน้าที่ สารวัตร
หรือสัตวแพทย์มีอำนาจกักสัตว์ที่ป่วยหรือตายนั้นไว้ตามที่เห็นสมควรภายในบริเวณนั้น
ห้ามมิให้บุคคลใดเคลื่อนย้าย ชำแหละ
หรือกระทำการอื่นใดแก่สัตว์หรือซากสัตว์ตามวรรคหนึ่ง จนกว่าสัตวแพทย์ได้ตรวจพิสูจน์แล้วว่าสัตว์นั้นมิได้ป่วยหรือตายโดยโรคระบาดหรือสัตวแพทย์สั่งเป็นอย่างอื่น
ในกรณีที่สัตว์หรือซากสัตว์ตามวรรคหนึ่งเป็นโรคระบาด หรือมีเหตุอันควรสงสัยว่าเป็นโรคระบาดให้สัตวแพทย์ทำลายสัตว์หรือซากสัตว์นั้น
และสัตว์หรือซากสัตว์อื่นที่เป็นพาหะของโรคระบาด หรือจัดการโดยวิธีอื่นตามที่เห็นสมควรเพื่อป้องกันมิให้โรคระบาดแพร่กระจายต่อไป
เมื่อปรากฏเจ้าของสัตว์ในภายหลัง
ให้กรมปศุสัตว์มีสิทธิเรียกร้องค่าใช้จ่ายที่จำเป็นเท่าที่จ่ายจริงจากเจ้าของสัตว์ได้ตามหลักเกณฑ์และวิธีการที่อธิบดีประกาศกำหนด
 
มาตรา ๑๖  ห้ามมิให้บุคคลใดขุดซากสัตว์ที่ฝังไว้แล้วตามบทบัญญัติแห่งพระราชบัญญัตินี้
เว้นแต่ได้รับอนุญาตเป็นหนังสือจากสัตวแพทย์ หรือเป็นการดำเนินการโดยสัตวแพทย์
 
ส่วนที่ ๒
เขตปลอดโรคระบาด
                   
 
มาตรา ๑๗  ในท้องที่ใดเมื่อรัฐมนตรีเห็นสมควรให้มีการป้องกันการเกิดโรคระบาดโรคใดในสัตว์ชนิดใด
ให้รัฐมนตรีประกาศกำหนดท้องที่นั้นทั้งหมดหรือบางส่วนเป็นเขตปลอดโรคระบาดหรือเขตกันชนโรคระบาดสำหรับโรคนั้นในสัตว์ชนิดนั้น
และให้ระบุชนิดของสัตว์และซากสัตว์ที่ห้ามเคลื่อนย้ายไว้ในประกาศด้วย
ก่อนการประกาศกำหนดให้ท้องที่ใดเป็นเขตปลอดโรคระบาดตามวรรคหนึ่ง ให้รัฐมนตรีประกาศกำหนดท้องที่นั้นเป็นเขตควบคุมโรคระบาด
และให้ระบุชนิดของสัตว์และโรคระบาด
รวมทั้งชนิดของสัตว์และซากสัตว์ที่ห้ามเคลื่อนย้ายไว้ในประกาศด้วย
เมื่อได้ประกาศเป็นเขตควบคุมโรคระบาดตามวรรคสองแล้ว
ให้อธิบดีประกาศกำหนดหลักเกณฑ์ วิธีการ และเงื่อนไขเพื่อให้มีการประกาศเป็นเขตปลอดโรคระบาด
 
มาตรา ๑๘  เมื่อได้ประกาศเขตควบคุมโรคระบาด
เขตปลอดโรคระบาด หรือเขตกันชนโรคระบาดตามมาตรา ๑๗ แล้ว
ห้ามมิให้ผู้ใดเคลื่อนย้ายสัตว์หรือซากสัตว์ตามที่ระบุในประกาศดังกล่าวเข้าในหรือผ่านเขตนั้น
เว้นแต่ได้รับอนุญาตเป็นหนังสือจากอธิบดีหรือสัตวแพทย์ซึ่งอธิบดีมอบหมายทุกครั้งที่มีการเคลื่อนย้าย
 
มาตรา ๑๙  ภายในเขตควบคุมโรคระบาด เขตปลอดโรคระบาด หรือเขตกันชนโรคระบาด
ถ้าปรากฏว่ามีโรคระบาด หรือมีเหตุอันควรสงสัยว่ามีโรคระบาด
สัตวแพทย์จะประกาศเขตโรคระบาดชั่วคราวตามมาตรา ๒๐ หรือผู้ว่าราชการจังหวัดจะประกาศเขตโรคระบาด
หรือเขตเฝ้าระวังโรคระบาดตามมาตรา ๒๑ แล้วแต่กรณี ก็ได้
เมื่อสามารถควบคุมโรคระบาดนั้นในเขตโรคระบาดได้
หรือไม่มีเหตุอันควรสงสัยว่ามีโรคระบาดนั้นในเขตเฝ้าระวังโรคระบาด แล้วแต่กรณี
ให้ผู้ว่าราชการจังหวัดสั่งยกเลิกประกาศเขตโรคระบาด หรือเขตเฝ้าระวังโรคระบาดตามวรรคหนึ่งโดยเร็ว
และปิดประกาศให้ประชาชนในท้องที่นั้นทราบ
ในกรณีที่เขตดังกล่าวเคยเป็นเขตปลอดโรคระบาดตามมาตรา ๑๗ วรรคหนึ่ง
ให้ถือว่าเขตนั้นเป็นเขตควบคุมโรคระบาดตามมาตรา ๑๗ วรรคสอง
 
ส่วนที่ ๓
เขตโรคระบาด
                   
 
มาตรา ๒๐  ในกรณีที่สัตวแพทย์เห็นว่า
โรคระบาดที่ตรวจพบในท้องที่ที่รับผิดชอบจะระบาดออกไป
หรือท้องที่อื่นที่ติดต่อกับท้องที่นั้นจะระบาดเข้ามา
และท้องที่ที่รับผิดชอบนั้นยังไม่มีการประกาศให้เป็นเขตโรคระบาด
หรือเขตเฝ้าระวังโรคระบาดตามมาตรา ๒๑
ให้สัตวแพทย์มีอำนาจประกาศกำหนดเขตโรคระบาดชั่วคราวในท้องที่ที่รับผิดชอบมีรัศมีไม่เกินห้ากิโลเมตรจากที่ที่ตรวจพบโรคระบาดนั้น
และให้ระบุชนิดของสัตว์และโรคระบาด
รวมทั้งสัตว์และซากสัตว์ที่ห้ามเคลื่อนย้ายไว้ในประกาศด้วย
ประกาศตามวรรคหนึ่ง ให้ใช้บังคับได้สามสิบวันนับแต่วันประกาศ และให้ปิดไว้
ณ สำนักงานเขตที่ว่าการอำเภอ ที่ทำการองค์การบริหารส่วนตำบล สำนักงานเทศบาล
ที่ทำการกำนัน ที่ทำการผู้ใหญ่บ้าน และที่ชุมนุมชนภายในท้องที่นั้น
 
มาตรา ๒๑  ในท้องที่จังหวัดใดมีหรือสงสัยว่ามีโรคระบาด
ให้ผู้ว่าราชการจังหวัดมีอำนาจประกาศกำหนดท้องที่จังหวัดนั้นทั้งหมดหรือบางส่วนเป็นเขตโรคระบาด
หรือเขตเฝ้าระวังโรคระบาด แล้วแต่กรณี และให้ระบุชนิดของสัตว์และโรคระบาด
รวมทั้งสัตว์และซากสัตว์ที่ห้ามเคลื่อนย้ายไว้ในประกาศด้วย
ประกาศตามวรรคหนึ่ง ให้ปิดไว้ ณ ศาลากลางจังหวัด
ศาลาว่าการกรุงเทพมหานคร ศาลาว่าการเมืองพัทยา สำนักงานเขต ที่ว่าการอำเภอ ที่ทำการองค์การบริหารส่วนจังหวัด
ที่ทำการองค์การบริหารส่วนตำบล สำนักงานเทศบาล ที่ทำการกำนัน ที่ทำการผู้ใหญ่บ้าน
ที่ชุมนุมชนภายในท้องที่นั้น
และที่ทำการองค์กรปกครองส่วนท้องถิ่นอื่นที่มีกฎหมายจัดตั้ง
 
มาตรา ๒๒  เมื่อได้ประกาศกำหนดเขตโรคระบาดชั่วคราวตามมาตรา
๒๐ หรือประกาศกำหนดเขตโรคระบาดหรือเขตเฝ้าระวังโรคระบาดตามมาตรา ๒๑
ห้ามมิให้ผู้ใดเคลื่อนย้ายสัตว์หรือซากสัตว์ตามที่กำหนดในประกาศดังกล่าว เข้า ออก
ผ่าน หรือภายในเขตนั้น
เว้นแต่ได้รับอนุญาตเป็นหนังสือจากสัตวแพทย์ผู้มีหน้าที่รับผิดชอบประจำเขตนั้นทุกครั้งที่มีการเคลื่อนย้าย
 
มาตรา ๒๓  ภายในเขตโรคระบาด
หรือเขตเฝ้าระวังโรคระบาดตามมาตรา ๒๑
เมื่อสามารถควบคุมโรคระบาดนั้นในเขตโรคระบาดได้
หรือไม่มีเหตุอันควรสงสัยว่ามีโรคระบาดนั้นในเขตเฝ้าระวังโรคระบาด แล้วแต่กรณี
ให้ผู้ว่าราชการจังหวัดสั่งยกเลิกประกาศเขตโรคระบาด หรือเขตเฝ้าระวังโรคระบาดโดยเร็ว
และปิดประกาศให้ประชาชนในท้องที่นั้นทราบ
 
หมวด ๒
การขออนุญาต
การออกใบอนุญาต และหน้าที่ของผู้รับใบอนุญาต
                   
 
มาตรา ๒๔  เพื่อประโยชน์ในการป้องกันและควบคุมโรคระบาดอันเกิดจากการค้าสัตว์หรือซากสัตว์
ผู้ใดทำการค้าหรือหากำไรในลักษณะคนกลางซึ่งสัตว์หรือซากสัตว์ดังต่อไปนี้
ต้องได้รับใบอนุญาตจากนายทะเบียน
(๑) ช้าง ม้า โค กระบือ แพะ แกะ กวาง สุกร หมูป่า สุนัข แมว
(๒) นก ไก่ เป็ด ห่าน รวมถึงไข่สำหรับใช้ทำพันธุ์
(๓) ซากสัตว์ของสัตว์ตาม (๑) หรือ (๒)
(๔) สัตว์หรือซากสัตว์ชนิดอื่นตามที่รัฐมนตรีประกาศกำหนด
การขออนุญาตและการออกใบอนุญาต ให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๒๕  เพื่อประโยชน์ในการป้องกันและควบคุมโรคระบาดอันเกิดจากน้ำเชื้อสำหรับผสมพันธุ์หรือเอ็มบริโอของสัตว์
ผู้ใดขาย จำหน่าย จ่าย แจก แลกเปลี่ยน หรือมีไว้เพื่อขายซึ่งน้ำเชื้อสำหรับผสมพันธุ์หรือเอ็มบริโอของช้าง
ม้า โค กระบือ แพะ แกะ กวาง สุกร หมูป่า
หรือสัตว์ชนิดอื่นตามที่รัฐมนตรีประกาศกำหนด
หรือมีพ่อพันธุ์ของสัตว์ดังกล่าวเพื่อให้บริการผสมพันธุ์แก่สัตว์ของบุคคลอื่นโดยวิธีธรรมชาติต้องได้รับใบอนุญาตจากนายทะเบียน
การขออนุญาตและการออกใบอนุญาต ให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๒๖  ใบอนุญาตตามมาตรา ๒๔ และมาตรา ๒๕
ให้มีอายุหนึ่งปีนับแต่วันที่ออกใบอนุญาต ถ้าผู้รับใบอนุญาตประสงค์จะขอต่ออายุใบอนุญาต
ให้ยื่นคำขอก่อนใบอนุญาตสิ้นอายุ เมื่อได้ยื่นคำขอแล้วให้ประกอบกิจการต่อไปได้จนกว่านายทะเบียนจะสั่งไม่อนุญาตให้ต่ออายุใบอนุญาตนั้น
การขอต่ออายุใบอนุญาตและการอนุญาต ให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๒๗  ในกรณีที่ผู้รับใบอนุญาตประสงค์จะโอนใบอนุญาตตามมาตรา
๒๔ หรือมาตรา ๒๕ ให้ยื่นคำขอต่อนายทะเบียน
และให้การโอนมีผลเมื่อได้รับอนุญาตจากนายทะเบียน
การขอโอนใบอนุญาตและการอนุญาต ให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๒๘  ในกรณีที่ผู้รับใบอนุญาตตามมาตรา ๒๔
หรือมาตรา ๒๕ ตาย และมีทายาทหรือผู้ได้รับความยินยอมจากทายาท ยื่นคำขอแสดงความจำนงต่อนายทะเบียนภายในสามสิบวันนับแต่วันที่ผู้รับใบอนุญาตตายเพื่อขอประกอบกิจการที่ผู้ตายได้รับอนุญาตนั้นต่อไป
เมื่อได้รับอนุญาตจากนายทะเบียนแล้ว ให้ผู้แสดงความจำนงนั้นประกอบกิจการต่อไปได้จนกว่าใบอนุญาตนั้นสิ้นอายุ
ในกรณีเช่นว่านี้ ให้ถือว่าผู้แสดงความจำนงเป็นผู้รับใบอนุญาตตามมาตรา ๒๔
หรือมาตรา ๒๕ แล้วแต่กรณี ตั้งแต่วันที่ผู้รับใบอนุญาตตาย
การขอแสดงความจำนงและการอนุญาต ให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๒๙  ในกรณีที่ใบอนุญาตตามมาตรา ๒๔ หรือมาตรา ๒๕
สูญหาย ชำรุดหรือถูกทำลายในสาระสำคัญ ให้ผู้รับใบอนุญาตแจ้งต่อนายทะเบียน และยื่นคำขอรับใบแทนใบอนุญาตภายในสามสิบวันนับแต่วันที่ได้ทราบการสูญหาย
ชำรุด หรือถูกทำลายดังกล่าว
การขอและการออกใบแทนใบอนุญาต ให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๓๐  ในกรณีที่ผู้รับใบอนุญาตตามมาตรา ๒๔
หรือมาตรา ๒๕ ประสงค์จะเปลี่ยนแปลงแก้ไขรายการในใบอนุญาต ให้ยื่นคำขอต่อนายทะเบียน
การขอและการอนุญาตแก้ไขรายการในใบอนุญาต
และรายละเอียดของรายการที่ขอเปลี่ยนแปลงแก้ไขให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๓๑  เพื่อประโยชน์ในการป้องกันและควบคุมโรคระบาด
ผู้ใดนำเข้า ส่งออก หรือนำผ่านราชอาณาจักรซึ่งสัตว์หรือซากสัตว์
ต้องได้รับใบอนุญาตจากอธิบดีหรือผู้ซึ่งอธิบดีมอบหมายทุกครั้งที่นำเข้าส่งออกหรือนำผ่านราชอาณาจักร
การขออนุญาต การออกใบอนุญาต และวิธีการนำเข้า ส่งออก
หรือนำผ่านราชอาณาจักรให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๓๒  ให้ผู้รับใบอนุญาตตามมาตรา ๓๑
ปฏิบัติดังต่อไปนี้
(๑) ทำเครื่องหมายประจำตัวสัตว์ก่อนการนำเข้า ส่งออก
หรือนำผ่านราชอาณาจักรซึ่งสัตว์หรือซากสัตว์ และให้นำความในมาตรา ๙ วรรคสอง
และวรรคสาม มาใช้บังคับโดยอนุโลม
(๒) นำสัตว์หรือซากสัตว์ที่ได้ดำเนินการตาม (๑) เข้า
ออกหรือผ่านท่าเข้าหรือท่าออกตามที่รัฐมนตรีประกาศกำหนด และให้ปฏิบัติตามหลักเกณฑ์
วิธีการ และเงื่อนไขที่กำหนดในกฎกระทรวง
 
มาตรา ๓๓  เมื่อปรากฏว่าท้องที่ใดภายนอกราชอาณาจักรมีหรือสงสัยว่ามีโรคระบาด
ให้อธิบดีมีอำนาจประกาศเพื่อชะลอการนำเข้าหรือนำผ่านราชอาณาจักรซึ่งสัตว์หรือซากสัตว์จากท้องที่นั้นได้ครั้งละไม่เกินเก้าสิบวัน
หากรัฐมนตรีเห็นสมควรอาจประกาศกำหนดห้ามการนำเข้า หรือนำผ่านราชอาณาจักรซึ่งสัตว์หรือซากสัตว์จากท้องที่นั้นได้
 
มาตรา ๓๔  ภายใต้บังคับมาตรา ๑๘ และมาตรา ๒๒
เพื่อประโยชน์ในการป้องกันและควบคุมโรคระบาด
ผู้ใดนำสัตว์หรือซากสัตว์ดังต่อไปนี้ไปยังท้องที่จังหวัดอื่นต้องทำเครื่องหมายประจำตัวสัตว์
และให้นำความในมาตรา ๙ วรรคสอง และวรรคสาม มาใช้บังคับโดยอนุโลม
และต้องได้รับใบอนุญาตจากสัตวแพทย์ประจำท้องที่ต้นทางทุกครั้ง
(๑) ช้าง ม้า โค กระบือ แพะ แกะ กวาง สุกร หมูป่า
หรือน้ำเชื้อสำหรับผสมพันธุ์หรือเอ็มบริโอของสัตว์ดังกล่าว
(๒) นก ไก่ เป็ด ห่าน หรือน้ำเชื้อสำหรับผสมพันธุ์
หรือไข่สำหรับใช้ทำพันธุ์
(๓) ซากสัตว์ของสัตว์ตาม (๑) หรือ (๒)
(๔) สัตว์หรือซากสัตว์ชนิดอื่นตามที่รัฐมนตรีประกาศกำหนด
การขออนุญาตและการออกใบอนุญาต
การตรวจโรคและทำลายเชื้อโรคจากสัตว์หรือซากสัตว์ตามวรรคหนึ่ง
ให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
การออกใบอนุญาตตามวรรคสอง สัตวแพทย์จะกำหนดเงื่อนไขเกี่ยวกับยานพาหนะ
และการใช้เส้นทาง หรือเงื่อนไขอื่นตามที่จำเป็นไว้ในใบอนุญาตก็ได้
 
มาตรา ๓๕  ผู้รับใบอนุญาตตามมาตรา ๓๔
ต้องนำสัตว์หรือซากสัตว์ผ่านด่านกักกันสัตว์ 
ทั้งนี้ ให้ปฏิบัติตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๓๖  ผู้ใดประสงค์จะให้มีการดำเนินการเกี่ยวกับการขออนุญาตตามพระราชบัญญัตินี้ในต่างประเทศหรือนอกสถานที่ทำการโดยปกติ
ในวันหยุดราชการหรือนอกเวลาราชการ
ให้ผู้นั้นจัดหายานพาหนะและรับผิดชอบชำระค่าป่วยการและค่าใช้จ่ายอื่นที่จำเป็นต้องจ่ายเนื่องในการปฏิบัติงานดังกล่าวตามอัตราที่กำหนดในกฎกระทรวง
การจ่ายค่าป่วยการและค่าใช้จ่ายอื่นที่จำเป็นต้องจ่ายเนื่องในการปฏิบัติงานให้แก่ผู้ปฏิบัติงานตามวรรคหนึ่ง
ให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
 
มาตรา ๓๗  ค่าธรรมเนียมที่เรียกเก็บจากใบอนุญาตนำสัตว์หรือซากสัตว์เข้า
ออก หรือผ่านราชอาณาจักร
และค่าที่พักสัตว์หรือซากสัตว์ที่นำเข้ามาในหรือส่งออกไปนอกราชอาณาจักร
ให้หักไว้เป็นค่าใช้จ่ายในการตรวจหรือควบคุมการนำสัตว์หรือซากสัตว์เข้า ออก
หรือผ่านราชอาณาจักรเป็นจำนวนไม่เกินร้อยละห้าสิบของเงินค่าธรรมเนียมดังกล่าว
ส่วนที่เหลือให้นำส่งเป็นรายได้แผ่นดิน  ทั้งนี้
ตามระเบียบที่อธิบดีกำหนดโดยความเห็นชอบของกระทรวงการคลัง
 
หมวด ๓
การพักใช้และการเพิกถอนใบอนุญาต
                   
 
มาตรา ๓๘  เมื่อปรากฏว่าผู้รับใบอนุญาตตามมาตรา ๒๔
หรือมาตรา ๒๕ ฝ่าฝืนหรือไม่ปฏิบัติตามหลักเกณฑ์ วิธีการ และเงื่อนไขที่อธิบดีประกาศกำหนดตามมาตรา
๒๔ หรือมาตรา ๒๕ แล้วแต่กรณี หากสัตวแพทย์เห็นสมควร
ให้เสนอความเห็นต่อนายทะเบียนเพื่อพิจารณาสั่งพักใช้หรือเพิกถอนใบอนุญาต และนายทะเบียนมีอำนาจสั่งพักใช้ใบอนุญาตได้ครั้งละไม่เกินเก้าสิบวัน
 ทั้งนี้ ในคำสั่งดังกล่าวจะกำหนดเงื่อนไขเท่าที่จำเป็นให้ผู้ถูกพักใช้ใบอนุญาตต้องปฏิบัติไว้ด้วยก็ได้
ในกรณีที่มีการฟ้องผู้รับใบอนุญาตดังกล่าวต่อศาลว่าฝ่าฝืนหรือไม่ปฏิบัติตามหลักเกณฑ์
วิธีการ และเงื่อนไขที่อธิบดีกำหนดตามมาตรา ๒๔ หรือมาตรา ๒๕ แล้วแต่กรณี
นายทะเบียนจะสั่งพักใช้ใบอนุญาตนั้นไว้จนกว่าศาลจะมีคำพิพากษาถึงที่สุดก็ได้
ห้ามมิให้ผู้รับใบอนุญาตตามมาตรา ๒๔ หรือมาตรา ๒๕
ซึ่งถูกสั่งพักใช้ใบอนุญาตประกอบกิจการตามใบอนุญาตที่ถูกสั่งพักใช้นั้น
ให้นายทะเบียนมีอำนาจสั่งเพิกถอนใบอนุญาตในกรณีที่ผู้รับใบอนุญาตฝ่าฝืนคำสั่งพักใช้ใบอนุญาตตามวรรคหนึ่ง
หรือกรณีที่จะก่อให้เกิดความเสียหายร้ายแรงตามที่อธิบดีประกาศกำหนด
 
มาตรา ๓๙  นายทะเบียนมีอำนาจสั่งเพิกถอนคำสั่งพักใช้ใบอนุญาตก่อนกำหนดเวลาได้
เมื่อปรากฏว่าผู้รับใบอนุญาตได้ปฏิบัติตามหลักเกณฑ์ วิธีการ และเงื่อนไขที่อธิบดีประกาศกำหนดตามมาตรา
๒๔ หรือมาตรา ๒๕ และได้ปฏิบัติตามเงื่อนไขที่นายทะเบียนกำหนดตามมาตรา ๓๘ วรรคหนึ่ง
แล้ว
 
หมวด ๔
อำนาจหน้าที่ของสัตวแพทย์และสารวัตร
                   
 
มาตรา ๔๐  เพื่อประโยชน์ในการป้องกันและควบคุมโรคระบาด
เมื่อปรากฏว่ามีหรือสงสัยว่ามีเชื้อโรคระบาด หรือพาหะของโรคระบาด ให้สัตวแพทย์มีอำนาจ
ดังต่อไปนี้
(๑)
ออกประกาศหรือสั่งเป็นหนังสือให้เจ้าของสัตว์หรือซากสัตว์แจ้งจำนวนสัตว์หรือซากสัตว์
และถ้าเห็นสมควรจะให้นำสัตว์หรือซากสัตว์นั้นมาเพื่อให้สัตวแพทย์ทำการตรวจโรค
เก็บตัวอย่างป้องกันโรคระบาด หรือทำเครื่องหมายประจำตัวสัตว์ ก็ได้
(๒) สั่งเป็นหนังสือให้เจ้าของสัตว์หรือซากสัตว์กักสัตว์หรือซากสัตว์ไว้
ณ ที่ที่เห็นสมควรตามความจำเป็นเพื่อตรวจโรค
(๓) เรียกตรวจยานพาหนะ หรือเข้าไปในอาคาร
หรือสถานที่อื่นใดเพื่อตรวจโรค เก็บตัวอย่างป้องกันโรคระบาด
หรือทำเครื่องหมายประจำตัวสัตว์  ในการนี้
ให้สัตวแพทย์มีอำนาจสั่งเป็นหนังสือให้เจ้าของยานพาหนะ อาคาร หรือสถานที่อื่นใด
ทำความสะอาดและทำลายเชื้อโรคระบาดหรือพาหะของโรคระบาดในที่ที่มีเชื้อโรคระบาดหรือสงสัยว่ามีเชื้อโรคระบาด
ตามวิธีการที่กำหนด  ทั้งนี้
การเข้าไปในอาคารหรือสถานที่ดังกล่าว ให้กระทำได้ระหว่างพระอาทิตย์ขึ้นและตก
หรือในเวลาทำการของอาคารหรือสถานที่นั้น และหากยังดำเนินการไม่แล้วเสร็จ
จะดำเนินการต่อไปจนแล้วเสร็จก็ได้
(๔) ตรวจสัตว์หรือซากสัตว์ หรือสิ่งของใด ๆ ที่เป็นของกลาง และถูกยึดหรืออายัดไว้ตามพระราชบัญญัตินี้หรือตามกฎหมายอื่น
ในกรณีที่สัตว์หรือซากสัตว์ดังกล่าวเป็นโรคระบาดหรือเป็นพาหะของโรคระบาด
ให้มีอำนาจดำเนินการกับสัตว์หรือซากสัตว์นั้นตามระเบียบที่อธิบดีกำหนด
ค่าใช้จ่ายในการตรวจหรือการดำเนินการดังกล่าว
ให้เจ้าของสัตว์หรือซากสัตว์เป็นผู้รับผิดชอบ
(๕) ทำลายสิ่งของใด ๆ ที่มีเชื้อโรคระบาดหรือมีเหตุอันควรสงสัยว่ามีเชื้อโรคระบาด
ตามหลักเกณฑ์และวิธีการที่อธิบดีประกาศกำหนด  ทั้งนี้
ให้ชดใช้ราคาสิ่งของแก่เจ้าของตามหลักเกณฑ์และวิธีการที่กำหนดในกฎกระทรวง
เว้นแต่กรณีที่เจ้าของได้จงใจกระทำความผิดต่อบทบัญญัติแห่งพระราชบัญญัตินี้
การดำเนินการของสัตวแพทย์ตามวรรคหนึ่ง ให้ผู้ที่เกี่ยวข้องอำนวยความสะดวกตามสมควร
ในการปฏิบัติการตามพระราชบัญญัตินี้
ให้สัตวแพทย์เป็นเจ้าพนักงานตามประมวลกฎหมายอาญา
 
มาตรา ๔๑  ในการปฏิบัติการตามพระราชบัญญัตินี้
ให้สารวัตรมีอำนาจ ดังต่อไปนี้
(๑) เข้าไปในสำนักงานหรือสถานประกอบการของผู้รับใบอนุญาตตามมาตรา ๒๔
หรือมาตรา ๒๕ เพื่อตรวจหรือควบคุมให้การเป็นไปตามพระราชบัญญัตินี้
(๒) เข้าไปในอาคาร หรือสถานที่อื่นใด
ในกรณีที่มีเหตุอันควรสงสัยว่าจะมีการฝ่าฝืนหรือไม่ปฏิบัติตามพระราชบัญญัตินี้
เพื่อตรวจค้นและยึดหรืออายัดสัตว์หรือซากสัตว์ที่เกี่ยวกับการกระทำความผิดตามพระราชบัญญัตินี้
หรือพยานหลักฐานอื่นที่เกี่ยวข้อง หรือจับกุมผู้กระทำความผิดตามพระราชบัญญัตินี้
โดยไม่ต้องมีหมายค้น ในกรณีดังต่อไปนี้
(ก) เมื่อปรากฏความผิดซึ่งหน้ากำลังกระทำในอาคารหรือสถานที่นั้น
(ข) เมื่อบุคคลที่ได้กระทำความผิดซึ่งหน้า ขณะที่ถูกไล่จับหนีเข้าไป
หรือมีเหตุอันแน่นแฟ้นควรสงสัยว่าได้เข้าไปซุกซ่อนตัวอยู่ในอาคารหรือสถานที่นั้น
(ค)
เมื่อมีพยานหลักฐานตามสมควรว่าสัตว์หรือซากสัตว์ที่เกี่ยวกับการกระทำความผิดตามพระราชบัญญัตินี้
หรือพยานหลักฐานอื่นที่เกี่ยวข้อง ได้ซ่อนหรืออยู่ในอาคารหรือสถานที่นั้นประกอบกับต้องมีเหตุอันควรเชื่อว่าเนื่องจากการเนิ่นช้ากว่าจะเอาหมายค้นมาได้
สัตว์หรือซากสัตว์หรือพยานหลักฐานนั้นจะถูกโยกย้าย ทำลาย
หรือทำให้เปลี่ยนสภาพไปจากเดิม
(ง) เมื่อผู้จะต้องถูกจับเป็นเจ้าของอาคารหรือสถานที่
และการจับนั้นมีหมายจับหรือจับได้โดยไม่ต้องมีหมายตามที่ประมวลกฎหมายวิธีพิจารณาความอาญาบัญญัติไว้
(๓) สั่งเจ้าของหรือผู้ควบคุมยานพาหนะให้หยุดหรือจอด
เพื่อตรวจหรือควบคุมให้การเป็นไปตามพระราชบัญญัตินี้
หรือเพื่อตรวจค้นยานพาหนะในกรณีที่มีเหตุอันควรสงสัยว่าจะมีการฝ่าฝืนหรือไม่ปฏิบัติตามพระราชบัญญัตินี้
(๔) จับกุมผู้กระทำความผิดตามพระราชบัญญัตินี้โดยไม่ต้องมีหมายจับ
เมื่อปรากฏว่ามีการกระทำความผิดซึ่งหน้า
หรือมีเหตุอื่นที่ประมวลกฎหมายวิธีพิจารณาความอาญาบัญญัติไว้
เพื่อส่งพนักงานสอบสวนดำเนินการต่อไปตามประมวลกฎหมายวิธีพิจารณาความอาญา
(๕) ตรวจสัตว์หรือซากสัตว์ เอกสาร
หรือพยานหลักฐานอื่นที่เกี่ยวข้องเพื่อให้การเป็นไปตามพระราชบัญญัตินี้
หรือในกรณีที่มีเหตุอันควรสงสัยว่าจะมีการฝ่าฝืนหรือไม่ปฏิบัติตามพระราชบัญญัตินี้
(๖) ยึดหรืออายัดสัตว์หรือซากสัตว์ ยานพาหนะ เอกสาร
หรือพยานหลักฐานอื่นที่เกี่ยวข้องกับการกระทำความผิดตามพระราชบัญญัตินี้  ทั้งนี้
ไม่รวมถึงสัตว์หรือซากสัตว์ตามมาตรา ๔๒ วรรคสาม
ในการนี้ ให้สารวัตรมีอำนาจสอบถามข้อเท็จจริง
หรือเรียกเอกสารหรือพยานหลักฐานอื่นที่เกี่ยวข้องจากเจ้าของอาคารหรือสถานที่
หรือเจ้าของหรือผู้ควบคุมยานพาหนะนั้นได้
การดำเนินการตาม (๑) หรือ (๒) ให้กระทำได้ระหว่างพระอาทิตย์ขึ้นและตก
หรือในเวลาทำการของสำนักงานหรือสถานประกอบการของผู้รับใบอนุญาตตามมาตรา ๒๔
หรือมาตรา ๒๕ หรือของอาคารหรือสถานที่นั้น  ทั้งนี้ หากยังดำเนินการไม่แล้วเสร็จ
จะดำเนินการต่อไปจนแล้วเสร็จก็ได้
การดำเนินการตาม (๑) ให้ปฏิบัติตามระเบียบที่อธิบดีกำหนด
ระเบียบดังกล่าวอย่างน้อยต้องกำหนดถึงการแสดงความบริสุทธิ์ก่อนการเข้าไป
การมอบบันทึกเหตุผลในการเข้าไปให้แก่เจ้าของสำนักงานหรือสถานประกอบการ
และการรายงานผลการปฏิบัติหน้าที่ต่อผู้บังคับบัญชา
การค้นและการจับตามมาตรานี้
ให้สารวัตรปฏิบัติตามประมวลกฎหมายวิธีพิจารณาความอาญา
การดำเนินการของสารวัตรตามมาตรานี้
ให้ผู้ที่เกี่ยวข้องอำนวยความสะดวกตามสมควร
 
มาตรา ๔๒  ให้สารวัตรมีอำนาจยึดหรืออายัดสัตว์หรือซากสัตว์ที่นำเข้าหรือนำผ่านราชอาณาจักร
เมื่อสัตว์หรือซากสัตว์ดังกล่าวมีเหตุอันควรสงสัยว่าเป็นโรคระบาดหรือเป็นพาหะของโรคระบาด
ในกรณีที่สัตว์หรือซากสัตว์ตามวรรคหนึ่งเป็นโรคระบาดหรือเป็นพาหะของโรคระบาด
ให้สัตวแพทย์ทำลายสัตว์หรือซากสัตว์นั้น
หรือจัดการโดยวิธีอื่นตามระเบียบที่อธิบดีกำหนด
ในกรณีที่สัตว์หรือซากสัตว์ตามวรรคหนึ่งได้นำเข้าหรือนำผ่านราชอาณาจักร
โดยไม่ได้รับใบอนุญาตตามมาตรา ๓๑ หรือไม่ปฏิบัติตามมาตรา ๓๒ หรือมาตรา ๓๓
ให้ดำเนินการ ดังต่อไปนี้
(๑)
กรณีที่สัตว์หรือซากสัตว์ดังกล่าวมิได้เป็นโรคระบาดหรือมิได้เป็นพาหะของโรคระบาด ให้สารวัตรมีอำนาจสั่งให้เจ้าของ
ผู้นำเข้าหรือนำผ่าน ส่งกลับสัตว์หรือซากสัตว์นั้นไปยังประเทศต้นทาง  ทั้งนี้
การดำเนินการส่งกลับให้เป็นไปตามหลักเกณฑ์และวิธีการที่อธิบดีประกาศกำหนด
(๒) กรณีที่วิธีการตรวจพิสูจน์ไม่อาจกระทำได้โดยง่าย หรือไม่คุ้มค่าในอันที่จะพิสูจน์ว่าสัตว์หรือซากสัตว์ดังกล่าวเป็นโรคระบาดหรือเป็นพาหะของโรคระบาด
ให้สัตวแพทย์ทำลายสัตว์หรือซากสัตว์นั้น หรือจัดการโดยวิธีอื่นตามระเบียบที่อธิบดีกำหนด
ค่าใช้จ่ายเกี่ยวกับการยึด อายัด หรือทำลาย ให้เจ้าของ
ผู้นำเข้าหรือนำผ่านสัตว์หรือซากสัตว์เป็นผู้รับผิดชอบ
 
มาตรา ๔๓  สัตว์หรือซากสัตว์ตามมาตรา ๔๒ วรรคสาม (๑)
ให้ตกเป็นของกรมปศุสัตว์ ในกรณีดังต่อไปนี้
(๑) ไม่ปรากฏเจ้าของ ผู้นำเข้าหรือนำผ่าน
หรือไม่มีผู้มาแสดงตัวเป็นเจ้าของผู้นำเข้าหรือนำผ่านภายในสี่สิบห้าวันนับแต่วันที่ได้มีการประกาศหาตัวบุคคลดังกล่าว
 ทั้งนี้
การออกประกาศให้เป็นไปตามหลักเกณฑ์และวิธีการที่อธิบดีประกาศกำหนด
(๒) เจ้าของ ผู้นำเข้าหรือนำผ่านไม่ส่งกลับ หรือไม่สามารถส่งกลับไปยังประเทศต้นทางภายในเวลาสี่สิบห้าวันนับแต่วันที่ทราบคำสั่งให้ส่งกลับ
ในกรณีที่สัตว์หรือซากสัตว์ตามมาตรา ๔๒ วรรคสาม (๑) เป็นของเสียง่าย หรือถ้าเก็บไว้จะเป็นการเสี่ยงต่อความเสียหาย
หรือจะเสียค่าใช้จ่ายในการเก็บรักษาเกินค่าของสิ่งนั้น
สารวัตรที่ได้รับมอบหมายจากอธิบดีจะจัดการขายทอดตลาดเสียก่อนที่สิ่งนั้นจะตกเป็นของกรมปศุสัตว์ก็ได้
 ทั้งนี้ ให้นำความในมาตรา ๔๖ วรรคสอง
มาใช้บังคับโดยอนุโลม
เมื่อพ้นกำหนดเวลาตามวรรคหนึ่งแล้ว ให้สารวัตรที่ได้รับมอบหมายจากอธิบดีมีอำนาจจัดการขายทอดตลาดสัตว์หรือซากสัตว์ตามวรรคหนึ่ง
 ทั้งนี้ ให้นำความในมาตรา ๔๗
มาใช้บังคับโดยอนุโลม
 
มาตรา ๔๔  ในการปฏิบัติการตามพระราชบัญญัตินี้
ให้สารวัตรเป็นพนักงานฝ่ายปกครองหรือตำรวจตามประมวลกฎหมายวิธีพิจารณาความอาญา
 
มาตรา ๔๕  ในการปฏิบัติหน้าที่ของสัตวแพทย์หรือสารวัตรตามพระราชบัญญัตินี้
ให้แสดงบัตรประจำตัวต่อบุคคลที่เกี่ยวข้อง
บัตรประจำตัวตามวรรคหนึ่ง ให้เป็นไปตามแบบที่อธิบดีประกาศกำหนด
 
หมวด ๕
การขายทอดตลาด
และการจ่ายเงินสินบน
                   
 
มาตรา ๔๖  สิ่งที่ยึดหรืออายัดไว้ตามมาตรา ๔๑ (๖)
ให้ตกเป็นของกรมปศุสัตว์ ในกรณีดังต่อไปนี้
(๑) ไม่ปรากฏเจ้าของ
หรือไม่มีผู้มาแสดงตัวเป็นเจ้าของภายในสี่สิบห้าวันนับแต่วันที่ได้มีการประกาศหาตัวเจ้าของ
 ทั้งนี้
การออกประกาศดังกล่าวให้เป็นไปตามหลักเกณฑ์และวิธีการที่อธิบดีประกาศกำหนด
(๒) ไม่มีการดำเนินคดี และผู้เป็นเจ้าของมิได้ร้องขอคืนภายในสี่สิบห้าวันนับแต่วันที่ได้รับแจ้งคำสั่งว่าไม่มีการดำเนินคดี
(๓) มีการดำเนินคดี และพนักงานอัยการมีคำสั่งเด็ดขาดไม่ฟ้องคดีหรือศาลไม่ได้พิพากษาให้ริบ
และผู้เป็นเจ้าของมิได้ร้องขอคืนภายในสี่สิบห้าวันนับแต่วันที่ทราบคำสั่งเด็ดขาดไม่ฟ้องคดีหรือวันที่ศาลมีคำพิพากษาถึงที่สุด
แล้วแต่กรณี
ในกรณีที่สิ่งที่ยึดหรืออายัดไว้ตามมาตรา ๔๑ (๖) เป็นของเสียง่าย
หรือถ้าเก็บไว้จะเป็นการเสี่ยงต่อความเสียหาย
หรือจะเสียค่าใช้จ่ายในการเก็บรักษาเกินค่าของสิ่งนั้น
สารวัตรที่ได้รับมอบหมายจากอธิบดีจะจัดการขายทอดตลาดเสียก่อนคดีถึงที่สุด
หรือก่อนที่สิ่งนั้นจะตกเป็นของกรมปศุสัตว์ก็ได้ เงินค่าของสิ่งนั้นเมื่อหักค่าใช้จ่ายแล้ว
เหลือเงินจำนวนสุทธิเท่าใดให้ยึดไว้แทนสิ่งนั้น โดยฝากไว้กับธนาคารของรัฐหรือธนาคารพาณิชย์ตามที่ตกลงกับกระทรวงการคลัง
 
มาตรา ๔๗  สิ่งที่ยึดหรืออายัดไว้ตามมาตรา ๔๑ (๖)
เฉพาะในส่วนที่ตกเป็นของกรมปศุสัตว์ตามมาตรา ๔๖ วรรคหนึ่ง
สารวัตรที่ได้รับมอบหมายจากอธิบดีมีอำนาจจัดการขายทอดตลาด
และให้หักเงินที่ขายได้เป็นค่าใช้จ่ายตามที่จ่ายจริงในการดำเนินการใด ๆ
เพื่อให้สัตว์หรือซากสัตว์ของกลางปลอดจากโรคระบาด
เหลือเท่าใดให้หักไว้ไม่เกินกึ่งหนึ่งเพื่อจ่ายเป็นเงินสินบน
ส่วนที่เหลือให้นำส่งเป็นเงินรายได้แผ่นดิน
การจ่ายเงินสินบนให้เป็นไปตามระเบียบที่รัฐมนตรีกำหนดโดยความเห็นชอบของกระทรวงการคลัง
 
มาตรา ๔๘  ในกรณีที่มีการจับกุมผู้กระทำความผิด
เมื่อพนักงานอัยการร้องขอให้ศาลสั่งจ่ายเงินสินบนแก่ผู้นำจับร้อยละยี่สิบห้าของจำนวนเงินสุทธิจากการขายทอดตลาดของกลางที่ศาลสั่งริบส่วนที่เหลือให้นำส่งเป็นเงินรายได้แผ่นดิน
 
มาตรา ๔๙  การขายทอดตลาดตามมาตรา ๔๖ วรรคสอง มาตรา ๔๗
หรือมาตรา ๔๘ ให้เป็นไปตามหลักเกณฑ์ วิธีการ และเงื่อนไขที่รัฐมนตรีประกาศกำหนด
 
มาตรา ๕๐  ในกรณีที่มีของกลางตามมาตรา ๔๗ หรือมาตรา
๔๘ แต่ขายทอดตลาดของกลางไม่ได้ หรือในกรณีที่ไม่มีของกลาง
ให้จ่ายเงินสินบนจากเงินค่าปรับที่ได้ชำระต่อศาล หรือค่าปรับจากการเปรียบเทียบไม่เกินกึ่งหนึ่งของจำนวนเงินค่าปรับดังกล่าว
การจ่ายเงินสินบนให้เป็นไปตามระเบียบที่รัฐมนตรีกำหนดโดยความเห็นชอบของกระทรวงการคลัง
 
มาตรา ๕๑  ในกรณีที่ไม่มีผู้มารับเงินสินบนตามมาตรา
๔๗ มาตรา ๔๘ หรือมาตรา ๕๐ ภายในห้าปี ให้นำส่งเป็นเงินรายได้แผ่นดิน
 
หมวด ๖
การอุทธรณ์
                   
 
มาตรา ๕๒  ในกรณีที่นายทะเบียนไม่ออกใบอนุญาตตามมาตรา
๒๔ หรือมาตรา ๒๕ ไม่ต่ออายุใบอนุญาตตามมาตรา ๒๖ หรือไม่ออกใบแทนใบอนุญาตตามมาตรา
๒๙
ผู้ยื่นคำขอมีสิทธิอุทธรณ์คำสั่งดังกล่าวเป็นหนังสือต่อรัฐมนตรีภายในสามสิบวันนับแต่วันที่ได้รับหนังสือแจ้งคำสั่งนั้น
คำวินิจฉัยของรัฐมนตรีให้เป็นที่สุด
ในกรณีที่นายทะเบียนไม่อนุญาตให้ต่ออายุใบอนุญาต
ก่อนที่รัฐมนตรีจะมีคำวินิจฉัยอุทธรณ์ตามวรรคสอง
รัฐมนตรีอาจพิจารณาอนุญาตให้ประกอบกิจการไปพลางก่อนได้เมื่อมีคำขอของผู้อุทธรณ์
 
มาตรา ๕๓  ในกรณีที่นายทะเบียนมีคำสั่งพักใช้หรือเพิกถอนใบอนุญาตตามมาตรา
๓๘ ผู้รับใบอนุญาตซึ่งถูกสั่งพักใช้หรือเพิกถอนใบอนุญาต
มีสิทธิอุทธรณ์เป็นหนังสือต่อรัฐมนตรีภายในสามสิบวันนับแต่วันที่ทราบคำสั่ง
การอุทธรณ์ตามวรรคหนึ่ง
ย่อมไม่เป็นการทุเลาการบังคับตามคำสั่งพักใช้หรือคำสั่งเพิกถอนใบอนุญาต
คำวินิจฉัยของรัฐมนตรีให้เป็นที่สุด
 
มาตรา ๕๔  การพิจารณาอุทธรณ์ตามมาตรา ๕๒ และมาตรา ๕๓
ให้รัฐมนตรีพิจารณาอุทธรณ์ให้แล้วเสร็จภายในสามสิบวันนับแต่วันที่ได้รับคำอุทธรณ์
ถ้ามีเหตุจำเป็นไม่อาจพิจารณาให้แล้วเสร็จภายในระยะเวลาดังกล่าว
ให้มีหนังสือแจ้งให้ผู้อุทธรณ์ทราบก่อนครบกำหนดระยะเวลานั้น  ในการนี้ ให้ขยายระยะเวลาพิจารณาอุทธรณ์ออกไปได้อีกไม่เกินสองครั้ง
ครั้งละไม่เกินสามสิบวันนับแต่วันที่ครบกำหนดระยะเวลาดังกล่าว
 
หมวด ๗
บทกำหนดโทษ
                   
 
มาตรา ๕๕  เจ้าของสัตว์ผู้ใดไม่ปฏิบัติตามมาตรา ๗
ต้องระวางโทษจำคุกไม่เกินหนึ่งเดือน หรือปรับไม่เกินหนึ่งหมื่นบาท
หรือทั้งจำทั้งปรับ และปรับเป็นรายวันอีกวันละไม่เกินหนึ่งพันบาทจนกว่าจะได้ปฏิบัติให้ถูกต้อง
 
มาตรา ๕๖  เจ้าของสัตว์หรือซากสัตว์ผู้ใดไม่ปฏิบัติตามมาตรา
๘ ต้องระวางโทษจำคุกไม่เกินหนึ่งเดือน หรือปรับไม่เกินหนึ่งหมื่นบาท
หรือทั้งจำทั้งปรับ
 
มาตรา ๕๗  เจ้าของสัตว์หรือซากสัตว์ผู้ใดไม่ปฏิบัติตามมาตรา
๙ วรรคสาม ต้องระวางโทษปรับไม่เกินหนึ่งหมื่นบาท
 
มาตรา ๕๘  ผู้ใดฝ่าฝืนมาตรา ๑๐
ต้องระวางโทษจำคุกไม่เกินหนึ่งปี หรือปรับไม่เกินสองหมื่นบาท หรือทั้งจำทั้งปรับ
 
มาตรา ๕๙  เจ้าของสัตว์ผู้ใดไม่ปฏิบัติตามมาตรา ๑๑
วรรคหนึ่ง ไม่ดำเนินการตามมาตรา ๑๑ วรรคสอง หรือไม่ปฏิบัติตามมาตรา ๑๑ วรรคสาม
ต้องระวางโทษจำคุกไม่เกินหนึ่งเดือน หรือปรับไม่เกินหนึ่งหมื่นบาท
หรือทั้งจำทั้งปรับ
 
มาตรา ๖๐  ผู้ใดฝ่าฝืนมาตรา ๑๑ วรรคสาม มาตรา ๑๔
วรรคสอง หรือมาตรา ๑๕ วรรคสอง ต้องระวางโทษจำคุกไม่เกินหนึ่งเดือน
หรือปรับไม่เกินหนึ่งหมื่นบาท หรือทั้งจำทั้งปรับ
 
มาตรา ๖๑  เจ้าของสัตว์ผู้ใดไม่ปฏิบัติตามคำสั่งของพนักงานเจ้าหน้าที่
หรือสารวัตรตามมาตรา ๑๒ ต้องระวางโทษจำคุกไม่เกินหนึ่งเดือน
หรือปรับไม่เกินหนึ่งหมื่นบาท หรือทั้งจำทั้งปรับ
 
มาตรา ๖๒  เจ้าของสัตว์หรือซากสัตว์ผู้ใดไม่ปฏิบัติตามคำสั่งของสัตวแพทย์ตามมาตรา
๑๓ หรือประกาศหรือคำสั่งของสัตวแพทย์ตามมาตรา ๔๐ (๑) หรือ (๒)
ต้องระวางโทษจำคุกไม่เกินหนึ่งปี หรือปรับไม่เกินสองหมื่นบาท หรือทั้งจำทั้งปรับ
 
มาตรา ๖๓  เจ้าของที่ดินผู้ใดไม่ปฏิบัติตามมาตรา ๑๔
วรรคหนึ่ง ต้องระวางโทษปรับไม่เกินหนึ่งหมื่นบาท
 
มาตรา ๖๔  ผู้ใดฝ่าฝืนมาตรา ๑๖
ต้องระวางโทษจำคุกไม่เกินหนึ่งปี หรือปรับไม่เกินสองหมื่นบาท หรือทั้งจำทั้งปรับ
 
มาตรา ๖๕  ผู้ใดฝ่าฝืนมาตรา ๑๘ หรือมาตรา ๒๒
ต้องระวางโทษจำคุกไม่เกินสองปี หรือปรับไม่เกินสี่หมื่นบาท หรือทั้งจำทั้งปรับ
 
มาตรา ๖๖  ผู้ใดไม่ปฏิบัติตามมาตรา ๒๔ วรรคหนึ่ง
หรือมาตรา ๒๕ วรรคหนึ่ง ต้องระวางโทษจำคุกไม่เกินหนึ่งปี
หรือปรับไม่เกินสองหมื่นบาท หรือทั้งจำทั้งปรับ
ผู้รับใบอนุญาตตามมาตรา ๒๔ หรือมาตรา ๒๕ ผู้ใดไม่ปฏิบัติตามหลักเกณฑ์
วิธีการและเงื่อนไขที่อธิบดีประกาศกำหนดตามมาตรา ๒๔ วรรคสอง หรือมาตรา ๒๕ วรรคสอง
แล้วแต่กรณี ต้องระวางโทษจำคุกไม่เกินหนึ่งเดือน หรือปรับไม่เกินหนึ่งหมื่นบาท
หรือทั้งจำทั้งปรับ
 
มาตรา ๖๗  ผู้รับใบอนุญาตตามมาตรา ๒๔ หรือมาตรา ๒๕
ผู้ใดไม่ปฏิบัติตามมาตรา ๒๙ วรรคหนึ่ง หรือมาตรา ๓๐
ต้องระวางโทษปรับไม่เกินหนึ่งหมื่นบาท
 
มาตรา ๖๘  ผู้ใดนำเข้า
ส่งออกหรือนำผ่านราชอาณาจักรซึ่งสัตว์หรือซากสัตว์โดยไม่ได้รับใบอนุญาตตามมาตรา ๓๑
วรรคหนึ่ง ต้องระวางโทษจำคุกไม่เกินสองปี หรือปรับไม่เกินสองแสนบาท หรือทั้งจำทั้งปรับ
 
มาตรา ๖๙  ผู้รับใบอนุญาตตามมาตรา ๓๑
ผู้ใดไม่ปฏิบัติตามมาตรา ๓๒ หรือฝ่าฝืนประกาศของอธิบดีที่ออกตามมาตรา ๓๓
ต้องระวางโทษจำคุกไม่เกินหนึ่งปี หรือปรับไม่เกินสองหมื่นบาท หรือทั้งจำทั้งปรับ
 
มาตรา ๗๐  ผู้ใดฝ่าฝืนประกาศของรัฐมนตรีที่ออกตามมาตรา
๓๓ ต้องระวางโทษจำคุกไม่เกินสองปี หรือปรับไม่เกินสี่หมื่นบาท หรือทั้งจำทั้งปรับ
 
มาตรา ๗๑  ผู้ใดไม่ปฏิบัติตามมาตรา ๓๔ วรรคหนึ่ง
ต้องระวางโทษจำคุกไม่เกินหนึ่งปี หรือปรับไม่เกินสองหมื่นบาท หรือทั้งจำทั้งปรับ
ผู้รับใบอนุญาตตามมาตรา ๓๔
ผู้ใดฝ่าฝืนหรือไม่ปฏิบัติตามเงื่อนไขที่สัตวแพทย์กำหนดในใบอนุญาตตามมาตรา ๓๔
วรรคสาม ต้องระวางโทษจำคุกไม่เกินหนึ่งเดือน หรือปรับไม่เกินหนึ่งหมื่นบาท หรือทั้งจำทั้งปรับ
 
มาตรา ๗๒  ผู้รับใบอนุญาตตามมาตรา ๓๔
ผู้ใดไม่ปฏิบัติตามมาตรา ๓๕ ต้องระวางโทษจำคุกไม่เกินหนึ่งเดือน
หรือปรับไม่เกินหนึ่งหมื่นบาท หรือทั้งจำทั้งปรับ
 
มาตรา ๗๓  ผู้รับใบอนุญาตตามมาตรา ๒๔ หรือมาตรา ๒๕
ผู้ใดฝ่าฝืนมาตรา ๓๘ วรรคสาม ต้องระวางโทษจำคุกไม่เกินหนึ่งปี
หรือปรับไม่เกินสองหมื่นบาท หรือทั้งจำทั้งปรับ
 
มาตรา ๗๔  เจ้าของยานพาหนะ
อาคารหรือสถานที่ผู้ใดไม่ปฏิบัติตามคำสั่งของสัตวแพทย์ตามมาตรา ๔๐ (๓)
ต้องระวางโทษจำคุกไม่เกินหนึ่งปี หรือปรับไม่เกินสองหมื่นบาท หรือทั้งจำทั้งปรับ
 
มาตรา ๗๕  ผู้ใดต่อสู้หรือขัดขวางการปฏิบัติหน้าที่ของพนักงานเจ้าหน้าที่
สารวัตร หรือสัตวแพทย์ตามพระราชบัญญัตินี้ ต้องระวางโทษจำคุกไม่เกินหนึ่งปี
หรือปรับไม่เกินสองหมื่นบาท หรือทั้งจำทั้งปรับ
ผู้ใดไม่อำนวยความสะดวกตามสมควรในการปฏิบัติหน้าที่ของสัตวแพทย์ตามมาตรา
๔๐ วรรคสอง หรือสารวัตรตามมาตรา ๔๑ วรรคหก หรือไม่ให้ถ้อยคำ
ไม่ส่งเอกสารหรือพยานหลักฐานอื่นที่เกี่ยวข้องตามมาตรา ๔๑ วรรคสอง
ต้องระวางโทษจำคุกไม่เกินหนึ่งเดือน หรือปรับไม่เกินหนึ่งหมื่นบาท หรือทั้งจำทั้งปรับ
 
มาตรา ๗๖  ในกรณีที่ผู้กระทำความผิดซึ่งต้องรับโทษตามพระราชบัญญัตินี้เป็นนิติบุคคล
ถ้าการกระทำความผิดของนิติบุคคลนั้นเกิดจากการสั่งการ หรือการกระทำของบุคคลใด
หรือไม่สั่งการหรือไม่กระทำการอันเป็นหน้าที่ที่ต้องกระทำของกรรมการผู้จัดการ
ผู้จัดการ หรือบุคคลใดซึ่งรับผิดชอบในการดำเนินงานของนิติบุคคลนั้น
ผู้นั้นต้องรับโทษตามที่บัญญัติไว้สำหรับความผิดนั้น ๆ ด้วย
 
มาตรา ๗๗  ความผิดตามพระราชบัญญัตินี้ที่มีโทษปรับสถานเดียวหรือโทษจำคุกไม่เกินหนึ่งปี
ให้อธิบดีหรือผู้ซึ่งอธิบดีมอบหมายมีอำนาจเปรียบเทียบได้
และเมื่อผู้ต้องหาได้ชำระเงินค่าปรับตามจำนวนที่เปรียบเทียบภายในระยะเวลาที่กำหนดแล้ว
ให้ถือว่าคดีเลิกกันตามบทบัญญัติแห่งประมวลกฎหมายวิธีพิจารณาความอาญา
การเปรียบเทียบตามวรรคหนึ่ง ให้เป็นไปตามระเบียบที่อธิบดีกำหนด
 
มาตรา ๗๘  เมื่อศาลได้พิพากษาลงโทษผู้ใดเนื่องจากได้กระทำความผิดตามมาตรา
๕๘ มาตรา ๖๕ มาตรา ๖๖ มาตรา ๖๘ มาตรา ๖๙ มาตรา ๗๐ มาตรา ๗๑ หรือมาตรา ๗๒
ให้ศาลมีอำนาจสั่งริบสัตว์ ซากสัตว์ ยานพาหนะ เครื่องหมายประจำตัวสัตว์ เครื่องมือ
เครื่องใช้ ภาชนะบรรจุ หรืออุปกรณ์ที่เกี่ยวข้องกับการกระทำความผิดเสียทั้งสิ้น
เว้นแต่ทรัพย์สินดังกล่าวเป็นของผู้อื่นซึ่งมิได้รู้เห็นเป็นใจด้วยในการกระทำความผิด
ในกรณีที่ศาลสั่งให้ริบทรัพย์สินตามวรรคหนึ่งแล้ว
หากปรากฏในภายหลังโดยคำร้องของเจ้าของแท้จริงว่า ผู้เป็นเจ้าของแท้จริงมิได้รู้เห็นเป็นใจด้วยในการกระทำความผิด
ให้ศาลสั่งให้คืนทรัพย์สินดังกล่าว แต่คำร้องของเจ้าของแท้จริงนั้นจะต้องกระทำต่อศาลภายในสามสิบวันนับแต่วันที่ศาลมีคำพิพากษาถึงที่สุด
สิ่งที่ศาลสั่งริบตามวรรคหนึ่ง ให้ตกเป็นของกรมปศุสัตว์
และให้สารวัตรที่ได้รับมอบหมายจากอธิบดีมีอำนาจดำเนินการขายทอดตลาดตามหลักเกณฑ์
วิธีการ และเงื่อนไขที่รัฐมนตรีประกาศกำหนดตามมาตรา ๔๙ หรือจัดการอย่างอื่นตามระเบียบที่อธิบดีกำหนด
 
บทเฉพาะกาล
                   
 
มาตรา ๗๙  ใบอนุญาตที่ได้ออกให้ตามพระราชบัญญัติโรคระบาดสัตว์
พ.ศ. ๒๔๙๙ ให้ใช้ได้ต่อไปจนกว่าจะสิ้นอายุ
และถ้าจะต่ออายุใบอนุญาตตามพระราชบัญญัตินี้ ให้ยื่นคำขอก่อนใบอนุญาตสิ้นอายุ
 
มาตรา ๘๐  คำขออนุญาตใด ๆ ที่ได้ยื่นไว้ตามพระราชบัญญัติโรคระบาดสัตว์
พ.ศ. ๒๔๙๙ และยังอยู่ในระหว่างการพิจารณา
ให้ถือว่าเป็นคำขออนุญาตตามพระราชบัญญัตินี้โดยอนุโลม
และถ้าคำขออนุญาตดังกล่าวมีข้อความแตกต่างไปจากคำขออนุญาตตามพระราชบัญญัตินี้
นายทะเบียนมีอำนาจสั่งให้แก้ไขเพิ่มเติมคำขออนุญาตเพื่อให้การเป็นไปตามพระราชบัญญัตินี้ได้
 
มาตรา ๘๑  กฎกระทรวง ประกาศ หรือระเบียบ
ที่ออกตามพระราชบัญญัติโรคระบาดสัตว์ พ.ศ. ๒๔๙๙
ที่ใช้อยู่ในวันที่พระราชบัญญัตินี้ใช้บังคับให้คงใช้บังคับได้ต่อไปเท่าที่ไม่ขัดหรือแย้งกับบทบัญญัติแห่งพระราชบัญญัตินี้
จนกว่าจะมีกฎกระทรวง ประกาศ หรือระเบียบที่ออกตามพระราชบัญญัตินี้ขึ้นใช้บังคับ
การดำเนินการออกกฎกระทรวง ประกาศ หรือระเบียบตามวรรคหนึ่ง
ให้ดำเนินการให้แล้วเสร็จภายในหนึ่งปีนับแต่วันที่พระราชบัญญัตินี้ใช้บังคับ
หากไม่สามารถดำเนินการได้ ให้รัฐมนตรีรายงานเหตุผลที่ไม่อาจดำเนินการได้ต่อคณะรัฐมนตรีเพื่อทราบ
 
 
ผู้รับสนองพระบรมราชโองการ
พลเอก
ประยุทธ์  จันทร์โอชา
นายกรัฐมนตรี


อัตราค่าธรรมเนียม
                   
 
(๑) คำขออนุญาต
หรือคำขอต่ออายุใบอนุญาตตาม
มาตรา ๒๔
หรือมาตรา ๒๕                                 ฉบับละ              ๑๐๐
บาท
(๒)
ใบอนุญาตทำการค้าหรือหากำไร
ในลักษณะคนกลางซึ่งสัตว์ตามมาตรา
๒๔
ในกรณีต่อไปนี้
(ก)
นำเข้าในราชอาณาจักร                                 ฉบับละ          ๒๐,๐๐๐
บาท
(ข)
ส่งออกนอกราชอาณาจักร                              ฉบับละ          ๒๐,๐๐๐
บาท
(ค)
นำเข้าในและส่งออกนอกราชอาณาจักร                ฉบับละ          ๓๐,๐๐๐
บาท
(ง)
ภายในราชอาณาจักร                                    ฉบับละ            ๔,๐๐๐
บาท
(จ)
ภายในจังหวัด                                           ฉบับละ            ๑,๐๐๐
บาท
(๓) ใบอนุญาตทำการค้าหรือหากำไร
ในลักษณะคนกลางซึ่งซากสัตว์ตาม
มาตรา ๒๔
ในลักษณะต่อไปนี้
(ก)
นำเข้าในราชอาณาจักร                                 ฉบับละ            ๔,๐๐๐
บาท
(ข)
ส่งออกนอกราชอาณาจักร                              ฉบับละ            ๔,๐๐๐
บาท
(ค)
นำเข้าในและส่งออกนอกราชอาณาจักร                ฉบับละ            ๕,๐๐๐
บาท
(ง)
ภายในราชอาณาจักร                                    ฉบับละ            ๑,๐๐๐
บาท
(จ)
ภายในจังหวัด                                           ฉบับละ              ๒๐๐
บาท
(๔) ใบอนุญาตขาย จำหน่าย จ่าย
แจก แลก
เปลี่ยน
หรือมีไว้เพื่อขายซึ่งน้ำเชื้อสำหรับ
ผสมพันธุ์
เอ็มบริโอ หรือมีพ่อพันธุ์ของสัตว์
เพื่อให้บริการผสมพันธุ์แก่สัตว์ของบุคคลอื่น
โดยวิธีธรรมชาติ
ตามมาตรา ๒๕ ในกรณี
ต่อไปนี้
(ก)
ส่งออกนอกราชอาณาจักร                              ฉบับละ            ๘,๐๐๐
บาท
(ข)
ภายในราชอาณาจักร                                   ฉบับละ            ๒,๐๐๐
บาท
(๕)
ใบอนุญาตนำสัตว์เข้ามาในราชอาณาจักร
(ก) ช้าง                                                      เชือกละ           ๒,๕๐๐
บาท
(ข) ม้า โค
กระบือ ลา แพะ แกะ สุกร                      ตัวละ              ๑,๐๐๐
บาท
(ค) สุนัข แมว
กระต่าย ลิง ชะนี                            ตัวละ                ๕๐๐
บาท
(ง)
นกกระจอกเทศ นกอีมู                                  ตัวละ              ๒,๐๐๐
บาท
(จ) ไก่ เป็ด
ห่าน และสัตว์ปีกชนิดอื่น                       ตัวละ                  ๕๐
บาท
(ฉ)
สัตว์ชนิดอื่น                                             ตัวละ              ๑,๐๐๐
บาท
                                                               ในกรณีที่ไม่สะดวก
                                                               ในการนับจำนวนให้คิดเป็น
                                                               กิโลกรัมละ        ๑,๐๐๐
บาท
(ช)
น้ำเชื้อสำหรับผสมพันธุ์                                 โดสละ               ๑๐๐
บาท
(ซ) เอ็มบริโอ                                                 ตัวละ              ๑,๐๐๐
บาท
(ฌ)
ไข่นกกระจอกเทศ ไข่นกอีมู
สำหรับใช้ทำพันธุ์                                       ฟองละ               ๕๐๐
บาท
(ญ)
ไข่สำหรับใช้ทำพันธุ์                                    ฟองละ                ๕๐
บาท
(๖)
ใบอนุญาตนำสัตว์ออกนอกราชอาณาจักร
(ก) ช้าง                                                      เชือกละ        ๕๐๐,๐๐๐
บาท
(ข) ม้า โค
กระบือ ลา แพะ แกะ สุกร                      ตัวละ                ๕๐๐
บาท
(ค) สุนัข แมว
กระต่าย ลิง ชะนี                            ตัวละ                ๒๕๐
บาท
(ง)
นกกระจอกเทศ นกอีมู                                  ตัวละ                ๕๐๐
บาท
(จ) ไก่ เป็ด
ห่าน และสัตว์ปีกชนิดอื่น                       ตัวละ                  ๒๕
บาท
(ฉ)
สัตว์ชนิดอื่น                                             ตัวละ                ๕๐๐
บาท
                                                               ในกรณีที่ไม่สะดวก
                                                               ในการนับจำนวนให้คิดเป็น
                                                               กิโลกรัมละ          ๕๐๐
บาท
(ช)
น้ำเชื้อสำหรับผสมพันธุ์                                 โดสละ                 ๕๐
บาท
(ซ) เอ็มบริโอ                                                 ตัวละ                ๕๐๐
บาท
(ฌ)
ไข่นกกระจอกเทศ ไข่นกอีมู
สำหรับใช้ทำพันธุ์                                       ฟองละ                ๕๐
บาท
(ญ)
ไข่สำหรับใช้ทำพันธุ์                                    ฟองละ                ๒๕
บาท
(๗)
ใบอนุญาตนำสัตว์ผ่านราชอาณาจักร
(ก) ช้าง                                                      เชือกละ        ๒๐๐,๐๐๐
บาท
(ข) ม้า โค
กระบือ ลา แพะ แกะ สุกร                      ตัวละ              ๑,๐๐๐
บาท
(ค) สุนัข แมว
กระต่าย ลิง ชะนี                            ตัวละ                ๕๐๐
บาท
(ง)
นกกระจอกเทศ นกอีมู                                  ตัวละ                ๒๕๐
บาท
(จ) ไก่ เป็ด
ห่าน และสัตว์ปีกชนิดอื่น                       ตัวละ                  ๕๐
บาท
(ฉ)
สัตว์ชนิดอื่น                                             ตัวละ                ๕๐๐
บาท
                                                               ในกรณีที่ไม่สะดวก
                                                               ในการนับจำนวนให้คิดเป็น
                                                               กิโลกรัมละ          ๕๐๐
บาท
(ช)
น้ำเชื้อสำหรับผสมพันธุ์                                 โดสละ                 ๕๐
บาท
(ซ) เอ็มบริโอ                                                 ตัวละ                ๒๐๐
บาท
(ฌ)
ไข่นกกระจอกเทศ ไข่นกอีมู
สำหรับใช้ทำพันธุ์
                                      ฟองละ                ๕๐
บาท
(ญ)
ไข่สำหรับใช้ทำพันธุ์                                    ฟองละ                  ๕
บาท
(๘) ใบอนุญาตนำซากสัตว์เข้ามาใน
ราชอาณาจักร                                               กิโลกรัมละ          ๑๐๐
บาท
(๙) ใบอนุญาตนำซากสัตว์ออกนอก
ราชอาณาจักร                                               กิโลกรัมละ              ๕
บาท
(๑๐)
ใบอนุญาตนำซากสัตว์ผ่านราชอาณาจักร                 กิโลกรัมละ              ๕
บาท
(๑๑) ใบแทนใบอนุญาตตามมาตรา ๒๔
หรือมาตรา ๒๕                                           ฉบับละ              ๑๐๐
บาท
(๑๒) การต่ออายุใบอนุญาตตามมาตรา
๒๔
หรือมาตรา ๒๕                                           ครั้งละ    เท่ากับค่าธรรมเนียม
                                                                       สำหรับใบอนุญาตนั้น
(๑๓) การโอนใบอนุญาตตามมาตรา ๒๔
หรือมาตรา ๒๕                                           ครั้งละ               ๑๐๐
บาท
(๑๔)
การเปลี่ยนแปลงแก้ไขรายการในใบอนุญาต
ตามมาตรา ๒๔
หรือมาตรา ๒๕                          ครั้งละ               ๑๐๐
บาท
(๑๕)
ค่าทำลายเชื้อโรคผ่านด่านกักกันสัตว์
(ก) สัตว์                                                   ตัวละ                  ๕๐
บาท
                                                            ในกรณีที่ไม่สะดวก
                                                            ในการนับจำนวนให้คิดเป็น
                                                            กิโลกรัมละ            ๕๐
บาท
(ข) ซากสัตว์                                               กิโลกรัมละ              ๑
บาท
(๑๖)
ค่าที่พักสัตว์ที่นำเข้ามาในหรือส่งออกไป
นอกราชอาณาจักร
(ก) ช้าง                                                    เชือกละ           ๕,๐๐๐
บาท
(ข) ม้า โค
กระบือ                                        ตัวละ                ๕๐๐
บาท
(ค) สุกร                                                   ตัวละ                ๓๐๐
บาท
(ง) สุนัข แมว                                              ตัวละ              ๑,๐๐๐
บาท
(จ) แพะ แกะ                                             ตัวละ                ๒๐๐
บาท
(ฉ) ไก่ เป็ด
ห่าน และสัตว์ปีกชนิดอื่น                    ตัวละ                  ๕๐
บาท
(ช)
สัตว์ชนิดอื่น                                           ตัวละ                ๕๐๐
บาท
                                                            ในกรณีที่ไม่สะดวก
                                                            ในการนับจำนวนให้คิดเป็น
                                                            กิโลกรัมละ          ๕๐๐
บาท
(๑๗)
ค่าที่พักซากสัตว์ที่นำเข้ามาหรือส่งออก
ไปนอกราชอาณาจักร
(ก) โค กระบือ
สุกร                                       กิโลกรัมละ            ๑๐
บาท
(ข) แพะ แกะ                                             กิโลกรัมละ              ๕
บาท
(ค) ไก่ เป็ด
ห่าน และสัตว์ปีกชนิดอื่น                    กิโลกรัมละ              ๕
บาท
(ง)
สัตว์ชนิดอื่น                                           กิโลกรัมละ            ๑๐
บาท
(๑๘) คำขออื่น ๆ                                                 ฉบับละ                ๕๐
บาท
ในการคำนวณน้ำหนัก
ถ้ามีเศษของกิโลกรัม ตั้งแต่ ๕๐๐ กรัมขึ้นไป ให้คิดเป็น ๑ กิโลกรัม ถ้าไม่ถึง ๕๐๐
กรัม ให้ปัดทิ้ง


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่พระราชบัญญัติโรคระบาดสัตว์ พ.ศ. ๒๔๙๙ ได้ใช้บังคับมาเป็นเวลานาน
สมควรปรับปรุงบทบัญญัติบางประการให้เหมาะสมกับสภาวการณ์ในปัจจุบัน
เพื่อให้การป้องกันและควบคุมโรคระบาดที่เกิดกับสัตว์ และการทำงานของสัตวแพทย์
สารวัตร และพนักงานเจ้าหน้าที่มีประสิทธิภาพมากยิ่งขึ้น
อันเป็นการคุ้มครองความปลอดภัยในชีวิตและทรัพย์สินของประชาชน และเพื่อประโยชน์ในทางเศรษฐกิจของประเทศ
รวมทั้งปรับปรุงบทกำหนดโทษและอัตราค่าธรรมเนียมให้เหมาะสมยิ่งขึ้น  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
ปริยานุช/ผู้จัดทำ
๕ มีนาคม ๒๕๕๘
 
กฤษดายุทธ/ผู้ตรวจ
๕ มีนาคม ๒๕๕๘
 
จุฑามาศ/ปรับปรุง
๖ ธันวาคม ๒๕๕๙
 
 
 
 
 
 





[๑] ราชกิจจานุเบกษา
เล่ม ๑๓๒/ตอนที่ ๑๔ ก/หน้า ๒๒/๒ มีนาคม ๒๕๕๘




