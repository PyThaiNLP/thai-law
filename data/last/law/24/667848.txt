
















พระราชบัญญัติ
สถาบันดนตรีกัลยาณิวัฒนา
พ.ศ.
๒๕๕๕
                   
 
ภูมิพลอดุลยเดช
ป.ร.
ให้ไว้
ณ วันที่ ๑๑ พฤษภาคม พ.ศ. ๒๕๕๕
เป็นปีที่
๖๗ ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรจัดตั้งสถาบันดนตรีกัลยาณิวัฒนา
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติสถาบันดนตรีกัลยาณิวัฒนา พ.ศ.
๒๕๕๕
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
สถาบัน หมายความว่า
สถาบันดนตรีกัลยาณิวัฒนา
สภาสถาบัน หมายความว่า
สภาสถาบันดนตรีกัลยาณิวัฒนา
สภาพนักงาน หมายความว่า
สภาพนักงานสถาบันดนตรีกัลยาณิวัฒนา
พนักงานสถาบัน หมายความว่า
พนักงานสถาบันดนตรีกัลยาณิวัฒนา
ผู้ปฏิบัติงานในสถาบัน หมายความว่า
พนักงานสถาบัน และลูกจ้างของสถาบัน
รัฐมนตรี หมายความว่า
รัฐมนตรีผู้รักษาการตามพระราชบัญญัตินี้
 
มาตรา ๔  ให้จัดตั้งสถาบันขึ้นสถาบันหนึ่ง
เรียกว่า สถาบันดนตรีกัลยาณิวัฒนา และเป็นนิติบุคคล
สถาบันดนตรีกัลยาณิวัฒนามีฐานะเป็นหน่วยงานในกำกับของรัฐ
ซึ่งไม่เป็นส่วนราชการตามกฎหมายว่าด้วยระเบียบบริหารราชการแผ่นดิน
กฎหมายว่าด้วยระเบียบบริหารราชการกระทรวงศึกษาธิการ
และกฎหมายว่าด้วยการปรับปรุงกระทรวง ทบวง กรม
และไม่เป็นรัฐวิสาหกิจตามกฎหมายว่าด้วยวิธีการงบประมาณและกฎหมายอื่น
 
มาตรา ๕  ให้รัฐมนตรีว่าการกระทรวงศึกษาธิการรักษาการตามพระราชบัญญัตินี้
 
หมวด ๑
บททั่วไป
                   
 
มาตรา ๖  ให้สถาบันเป็นสถานศึกษาทางวิชาการและวิชาชีพชั้นสูงมีวัตถุประสงค์ให้การศึกษาส่งเสริมและพัฒนาวิชาการและวิชาชีพชั้นสูงในทางดนตรีและศาสตร์อื่น
ๆ ที่เกี่ยวข้อง ทำการสอน ทำการวิจัย
ให้บริการทางวิชาการแก่สังคมและทะนุบำรุงศิลปะและวัฒนธรรม
เพื่อประโยชน์ต่อการพัฒนาชุมชน สังคม และประเทศชาติ
 
มาตรา ๗  สถาบันอาจแบ่งส่วนงาน
ดังนี้
(๑) สำนักงานสถาบัน
(๒) สำนักวิชา
(๓) ส่วนงานอื่น
การจัดตั้ง การรวม หรือการยุบเลิกส่วนงานตามวรรคหนึ่ง
ให้ทำเป็นประกาศของสถาบันและประกาศในราชกิจจานุเบกษา
ส่วนงานตามวรรคหนึ่ง
อาจแบ่งเป็นหน่วยงานภายในได้ตามข้อบังคับของสถาบัน
ประกาศของสถาบันตามวรรคสอง ในส่วนที่เกี่ยวกับการจัดตั้ง
และการรวมส่วนงานต้องระบุถึงภาระหน้าที่ของส่วนงานนั้น ๆ ให้ชัดเจน
 
มาตรา ๘  ภายใต้วัตถุประสงค์ตามมาตรา
๖ สถาบันอาจรับสถานศึกษาชั้นสูงหรือสถาบันอื่นเข้าสมทบในสถาบันก็ได้
และมีอำนาจให้ปริญญา อนุปริญญา
หรือประกาศนียบัตรชั้นหนึ่งชั้นใดแก่ผู้สำเร็จการศึกษาจากสถาบันสมทบนั้นได้
การรับเข้าสมทบหรือการยกเลิกการสมทบ ซึ่งสถานศึกษาชั้นสูงหรือสถาบันอื่นตามวรรคหนึ่ง
ให้ทำเป็นประกาศของสถาบันและประกาศในราชกิจจานุเบกษา
การควบคุมสถานศึกษาชั้นสูงหรือสถาบันอื่นที่เข้าสมทบในสถาบัน
ให้เป็นไปตามข้อบังคับของสถาบัน
 
มาตรา ๙  ภายใต้วัตถุประสงค์ตามมาตรา ๖
สถาบันอาจจัดการศึกษาและดำเนินการวิจัยร่วมกับสถานศึกษาชั้นสูงหรือสถาบันวิจัยอื่นในประเทศหรือต่างประเทศหรือขององค์การระหว่างประเทศ
โดยในการจัดการศึกษา สถาบันมีอำนาจให้ปริญญา อนุปริญญา
หรือประกาศนียบัตรชั้นหนึ่งชั้นใดร่วมกับสถานศึกษาชั้นสูงนั้นแก่ผู้สำเร็จการศึกษาได้
การจัดการศึกษาหรือการยกเลิกการจัดการศึกษาตามวรรคหนึ่ง
ให้ทำเป็นประกาศของสถาบันและประกาศในราชกิจจานุเบกษา
การดำเนินการตามวรรคหนึ่ง ให้เป็นไปตามข้อบังคับของสถาบัน
 
มาตรา ๑๐  กิจการของสถาบันไม่อยู่ภายใต้บังคับแห่งกฎหมายว่าด้วยการคุ้มครองแรงงาน
กฎหมายว่าด้วยแรงงานสัมพันธ์ และกฎหมายว่าด้วยเงินทดแทน แต่ผู้ปฏิบัติงานในสถาบันต้องได้รับการคุ้มครองและประโยชน์ตอบแทนไม่น้อยกว่าที่กำหนดไว้ในกฎหมายว่าด้วยการคุ้มครองแรงงาน
และกฎหมายว่าด้วยเงินทดแทน
ผู้ปฏิบัติงานในสถาบันซึ่งได้รับสวัสดิการและสิทธิประโยชน์
รวมถึงกองทุนสำรองเลี้ยงชีพที่สถาบันจัดให้แล้ว ให้ได้รับยกเว้นไม่ต้องอยู่ภายใต้บังคับกฎหมายว่าด้วยการประกันสังคม
แต่ไม่ตัดสิทธิที่จะประกันตน ด้วยความสมัครใจ
 
มาตรา ๑๑  สถาบันมีอำนาจและหน้าที่กระทำการต่าง
ๆ ตามวัตถุประสงค์ที่ระบุไว้ในมาตรา ๖ อำนาจและหน้าที่เช่นว่านี้ให้รวมถึง
(๑) ทำนิติกรรม ถือกรรมสิทธิ์ มีสิทธิครอบครอง มีสิทธิในทรัพย์สินทางปัญญาหรือมีทรัพยสิทธิต่าง
ๆ ในทรัพย์สิน
และจำหน่ายสังหาริมทรัพย์หรืออสังหาริมทรัพย์ทั้งภายในและภายนอกราชอาณาจักร
ตลอดจนรับเงินหรือทรัพย์สินที่มีผู้อุดหนุนหรืออุทิศให้
(๒) ร่วมมือกับหน่วยงานอื่นทั้งของรัฐหรือของเอกชน
หรือกับองค์การหรือหน่วยงานต่างประเทศหรือระหว่างประเทศ
(๓)
กู้ยืมเงินและให้กู้ยืมเงินโดยมีหลักประกันด้วยบุคคลหรือทรัพย์สินการลงทุนหรือการร่วมลงทุน  ทั้งนี้ เพื่อประโยชน์แก่กิจการของสถาบัน
(๔) รับค่าธรรมเนียม ค่าบำรุง ค่าตอบแทน เบี้ยปรับ
และค่าบริการในการให้บริการภายในอำนาจหน้าที่ของสถาบัน
รวมทั้งทำความตกลงและกำหนดเงื่อนไขเกี่ยวกับการนั้น
(๕) กำหนดค่าตอบแทนหรือค่าตอบแทนพิเศษ
รวมทั้งสวัสดิการ สิทธิประโยชน์และประโยชน์อย่างอื่นให้แก่ผู้ปฏิบัติงานในสถาบัน  ทั้งนี้ ตามหลักเกณฑ์ วิธีการ
และเงื่อนไขที่กำหนดในข้อบังคับของสถาบัน
(๖) จัดให้มีทุนการศึกษา ทุนการวิจัย และทุนอุดหนุน
(๗) ปกครอง ดูแล บำรุงรักษา จัดการ ใช้
และจัดหาประโยชน์จากทรัพย์สินของสถาบันและที่ราชพัสดุตามกฎหมายว่าด้วยที่ราชพัสดุ
(๘)
จัดตั้งหรือร่วมกับบุคคลอื่นในการจัดตั้งองค์กรที่เป็นนิติบุคคลเพื่อประโยชน์ในการดำเนินการ
(๙) จัดให้มีการพัฒนาวิชาการและการพัฒนาพนักงานสถาบันอย่างต่อเนื่อง
การจำหน่ายหรือแลกเปลี่ยนอสังหาริมทรัพย์ของสถาบันตาม (๑)
ให้กระทำได้เฉพาะอสังหาริมทรัพย์ที่ได้มาตามมาตรา ๑๓
ซึ่งมีวัตถุประสงค์ให้จำหน่ายหรือแลกเปลี่ยนได้
 
มาตรา ๑๒  รายได้ของสถาบัน มีดังนี้
(๑) เงินอุดหนุนทั่วไปที่รัฐบาลจัดสรรให้เป็นรายปี
(๒) เงินและทรัพย์สินซึ่งมีผู้อุทิศให้แก่สถาบัน
(๓) เงินกองทุนที่รัฐบาลหรือสถาบันจัดตั้งขึ้น
และรายได้หรือผลประโยชน์จากกองทุนดังกล่าว
(๔) ค่าธรรมเนียม ค่าบำรุง ค่าตอบแทน เบี้ยปรับ
และค่าบริการต่าง ๆ ของสถาบัน
(๕) รายได้หรือผลประโยชน์ที่ได้จากการลงทุนหรือการร่วมลงทุนและจากทรัพย์สินของสถาบัน
(๖)
รายได้หรือผลประโยชน์ที่ได้จากการใช้ที่ราชพัสดุหรือการจัดหาประโยชน์ในที่ราชพัสดุ
ซึ่งสถาบันปกครอง ดูแล ใช้ หรือจัดหาประโยชน์
(๗) รายได้หรือผลประโยชน์อย่างอื่น
เงินอุดหนุนทั่วไปตาม (๑) นั้น
รัฐบาลพึงจัดสรรให้แก่สถาบันโดยตรงเป็นจำนวนที่เพียงพอสำหรับค่าใช้จ่ายในการดำเนินการตามวัตถุประสงค์ของสถาบันและการพัฒนาสถาบัน
เพื่อประกันคุณภาพการศึกษา
ในกรณีที่รัฐบาลได้ปรับเงินเดือน เงินประจำตำแหน่ง
ค่าตอบแทนหรือสิทธิประโยชน์อื่นใดแก่ข้าราชการ
ให้รัฐบาลจัดสรรงบประมาณในลักษณะเงินอุดหนุนทั่วไปเพิ่มเติมให้แก่สถาบันในสัดส่วนเดียวกันเพื่อเป็นค่าใช้จ่ายดังกล่าวให้พนักงานสถาบันด้วย
รายได้ของสถาบันไม่เป็นรายได้ที่ต้องนำส่งกระทรวงการคลังตามกฎหมายว่าด้วยเงินคงคลังและกฎหมายว่าด้วยวิธีการงบประมาณ
ในกรณีที่รายได้ตามวรรคหนึ่งมีจำนวนไม่เพียงพอสำหรับค่าใช้จ่ายในการดำเนินการของสถาบันและค่าภาระต่าง
ๆ ที่เหมาะสม และสถาบันไม่สามารถหาเงินจากแหล่งอื่นได้
รัฐบาลพึงจัดสรรเงินอุดหนุนทั่วไปเพิ่มเติมให้แก่สถาบันตามความจำเป็นของสถาบัน
 
มาตรา ๑๓  บรรดาอสังหาริมทรัพย์ที่สถาบันได้มาโดยมีผู้อุทิศให้
หรือได้มาโดยการซื้อด้วยเงินรายได้ของสถาบัน หรือแลกเปลี่ยนกับทรัพย์สินของสถาบัน
หรือได้มาโดยวิธีอื่น ไม่ถือเป็นที่ราชพัสดุและให้เป็นกรรมสิทธิ์ของสถาบัน
 
มาตรา ๑๔  ทรัพย์สินของสถาบันที่ใช้เพื่อประโยชน์เกี่ยวกับการศึกษาและการวิจัยโดยตรงไม่อยู่ในความรับผิดแห่งการบังคับคดีทั้งปวง
รวมทั้งการบังคับทางปกครองและบุคคลใดจะยกอายุความหรือระยะเวลาในการครอบครองขึ้นเป็นข้อต่อสู้กับสถาบันในเรื่องทรัพย์สินของสถาบันมิได้
 
มาตรา ๑๕  บรรดารายได้และทรัพย์สินของสถาบัน
ต้องจัดการเพื่อให้บรรลุวัตถุประสงค์ของสถาบันตามมาตรา ๖
เงินและทรัพย์สินที่มีผู้อุทิศให้แก่สถาบัน
ต้องจัดการตามเงื่อนไขที่ผู้อุทิศให้กำหนดไว้แต่ถ้ามีความจำเป็นต้องเปลี่ยนแปลงเงื่อนไขดังกล่าว
ต้องได้รับความยินยอมเป็นหนังสือจากผู้อุทิศให้หรือทายาท
หากไม่มีทายาทหรือทายาทไม่ปรากฏต้องได้รับอนุมัติจากสภาสถาบัน
 
หมวด ๒
การดำเนินการ
                   
 
มาตรา ๑๖  ให้มีสภาสถาบัน
ประกอบด้วย
(๑) นายกสภาสถาบัน ซึ่งจะได้ทรงพระกรุณาโปรดเกล้าฯ
แต่งตั้ง
(๒) กรรมการสภาสถาบันผู้ทรงคุณวุฒิจำนวนเจ็ดคน
ซึ่งจะได้ทรงพระกรุณาโปรดเกล้าฯ แต่งตั้งจากบุคคลภายนอกสถาบัน
(๓) อธิการบดีและประธานสภาพนักงาน
(๔) กรรมการสภาสถาบันจำนวนหนึ่งคน
ซึ่งเลือกกันเองจากคณาจารย์ประจำของสถาบัน
(๕) กรรมการสภาสถาบันจำนวนหนึ่งคน
ซึ่งเลือกกันเองจากผู้ดำรงตำแหน่งรองอธิการบดี
(๖) กรรมการสภาสถาบันจำนวนหนึ่งคน
ซึ่งเลือกกันเองจากผู้ดำรงตำแหน่งหัวหน้าสำนักวิชาและหัวหน้าส่วนงานอื่นที่มีฐานะเทียบเท่าสำนักวิชา
คุณสมบัติ หลักเกณฑ์ วิธีการสรรหา
และวิธีการถอดถอนนายกสภาสถาบันและกรรมการสภา สถาบันผู้ทรงคุณวุฒิ
ให้เป็นไปตามข้อบังคับของสถาบัน  ทั้งนี้
ต้องสรรหากรรมการสภาสถาบันผู้ทรงคุณวุฒิจากบัญชีรายชื่อที่คณะกรรมการการอุดมศึกษากำหนดจำนวนหนึ่งคน
คุณสมบัติ หลักเกณฑ์ วิธีการเลือก
และวิธีการถอดถอนกรรมการสภาสถาบันตาม (๔) (๕) และ (๖)
ให้เป็นไปตามข้อบังคับของสถาบัน
ให้สภาสถาบันเลือกกรรมการสภาสถาบันผู้ทรงคุณวุฒิคนหนึ่งเป็นอุปนายกสภาสถาบันและให้อุปนายกสภาสถาบันทำหน้าที่แทนนายกสภาสถาบัน
เมื่อนายกสภาสถาบันไม่อาจปฏิบัติหน้าที่ได้หรือเมื่อไม่มีผู้ดำรงตำแหน่งนายกสภาสถาบัน
ให้สภาสถาบันแต่งตั้งรองอธิการบดีคนหนึ่งเป็นเลขานุการสภาสถาบันตามคำแนะนำของอธิการบดีและจะแต่งตั้งผู้ช่วยเลขานุการสภาสถาบันด้วยก็ได้
 
มาตรา ๑๗  นายกสภาสถาบันและกรรมการสภาสถาบันตามมาตรา
๑๖ (๒) (๔) (๕) และ (๖) มีวาระการดำรงตำแหน่งคราวละสามปี
แต่จะทรงพระกรุณาโปรดเกล้าฯ แต่งตั้งหรืออาจได้รับเลือกใหม่อีกได้
นอกจากการพ้นจากตำแหน่งตามวาระตามวรรคหนึ่ง
นายกสภาสถาบันและกรรมการสภาสถาบันตามมาตรา ๑๖ (๒) (๔) (๕) และ ( ๖) พ้นจากตำแหน่งเมื่อ
(๑) ตาย
(๒) ลาออก
(๓) สภาสถาบันมีมติให้ถอดถอน
(๔)
ขาดคุณสมบัติของการเป็นกรรมการสภาสถาบันในประเภทนั้น
(๕) ถูกจำคุกโดยคำพิพากษาถึงที่สุดให้จำคุก
(๖) เป็นบุคคลล้มละลาย
(๗) เป็นคนไร้ความสามารถหรือคนเสมือนไร้ความสามารถ
ในกรณีที่ตำแหน่งนายกสภาสถาบันหรือกรรมการสภาสถาบันว่างลงไม่ว่าด้วยเหตุใดและยังมิได้ดำเนินการให้ได้มาซึ่งนายกสภาสถาบันหรือกรรมการสภาสถาบันแทนตำแหน่งที่ว่างให้สภาสถาบันประกอบด้วยกรรมการสภาสถาบันเท่าที่มีอยู่
ในกรณีที่นายกสภาสถาบันหรือกรรมการสภาสถาบันตามมาตรา ๑๖ (๒) (๔) (๕)
และ (๖) พ้นจากตำแหน่งก่อนครบวาระและได้ทรงพระกรุณาโปรดเกล้าฯ
แต่งตั้งหรือได้มีการเลือกผู้ดำรงตำแหน่งแทนแล้ว
ให้ผู้ซึ่งได้ทรงพระกรุณาโปรดเกล้าฯ
แต่งตั้งหรือได้รับเลือกให้ดำรงตำแหน่งแทนอยู่ในตำแหน่งเพียงเท่ากับวาระที่เหลืออยู่ของผู้ซึ่งตนแทน
แต่ถ้าวาระการดำรงตำแหน่งเหลืออยู่น้อยกว่าหนึ่งร้อยแปดสิบวัน
จะไม่ดำเนินการให้มีผู้ดำรงตำแหน่งแทนก็ได้
ในกรณีที่นายกสภาสถาบันหรือกรรมการสภาสถาบันพ้นจากตำแหน่งตามวาระแต่ยังมิได้ทรงพระกรุณาโปรดเกล้าฯ
แต่งตั้งนายกสภาสถาบันหรือกรรมการสภาสถาบันผู้ทรงคุณวุฒิ
หรือยังมิได้เลือกกรรมการสภาสถาบันอื่นขึ้นใหม่ ให้นายกสภาสถาบัน
กรรมการสภาสถาบันผู้ทรงคุณวุฒิ
หรือกรรมการสภาสถาบันซึ่งพ้นจากตำแหน่งปฏิบัติหน้าที่ต่อไปพลางก่อนจนกว่าจะได้ทรงพระกรุณาโปรดเกล้าฯ
แต่งตั้งนายกสภาสถาบันหรือกรรมการสภาสถาบันผู้ทรงคุณวุฒิ
หรือได้มีการเลือกกรรมการสภาสถาบันอื่นขึ้นใหม่แล้ว
 
มาตรา ๑๘  สภาสถาบันมีอำนาจและหน้าที่ควบคุมดูแลกิจการทั่วไปของสถาบันอำนาจและหน้าที่เช่นว่านี้ให้รวมถึง
(๑) กำหนดนโยบายและแผนพัฒนาของสถาบัน
(๒) ออกข้อบังคับ ระเบียบ และประกาศของสถาบัน
เพื่อประโยชน์ในการปฏิบัติงานของสถาบันและอาจมอบหมายให้ส่วนงานใดในสถาบันเป็นผู้ออกข้อบังคับ
ระเบียบ และประกาศสำหรับส่วนงานนั้นเป็นเรื่อง ๆ ไปก็ได้
(๓) อนุมัติการจัดตั้ง การรวม
และการยุบเลิกส่วนงานของสถาบันตามมาตรา ๗
รวมทั้งการแบ่งหน่วยงานภายในของส่วนงานดังกล่าว
(๔) อนุมัติการให้ปริญญา ประกาศนียบัตรบัณฑิตชั้นสูง
ประกาศนียบัตรบัณฑิต อนุปริญญาและประกาศนียบัตร
ทั้งของสถาบันและที่สถาบันจัดการศึกษาร่วมกับสถานศึกษาชั้นสูงหรือสถาบันอื่น รวมทั้งอนุมัติการให้ปริญญากิตติมศักดิ์
(๕) พิจารณาดำเนินการเพื่อทรงพระกรุณาโปรดเกล้าฯ
แต่งตั้งและพิจารณาถอดถอนนายกสภาสถาบัน กรรมการสภาสถาบันผู้ทรงคุณวุฒิ อธิการบดี
ศาสตราจารย์ และศาสตราจารย์พิเศษ
(๖) แต่งตั้งและถอดถอนศาสตราจารย์เกียรติคุณ
รองศาสตราจารย์ รองศาสตราจารย์พิเศษ ผู้ช่วยศาสตราจารย์ ผู้ช่วยศาสตราจารย์พิเศษ
และตำแหน่งทางวิชาการที่เรียกชื่ออย่างอื่น
(๗) แต่งตั้งและถอดถอนรองอธิการบดี และหัวหน้าส่วนงานตามมาตรา
๗ (๒) และ (๓)
(๘)
แต่งตั้งและถอดถอนประธานกรรมการและกรรมการส่งเสริมกิจการสถาบัน
(๙) อนุมัติหลักสูตรการศึกษาและการเปิดสอน
รวมทั้งการปรับปรุง การยุบรวมหรือการยกเลิกหลักสูตรการศึกษา
(๑๐) อนุมัติการรับเข้าสมทบ การจัดการศึกษาร่วม
หรือการยกเลิกการสมทบ การยกเลิกการจัดการศึกษาร่วมของสถานศึกษาชั้นสูงและสถาบันวิจัยอื่น
(๑๑) กำหนดนโยบายและวิธีการเกี่ยวกับการจัดหารายได้
จัดหาแหล่งทุนและทรัพยากรอื่นและการจัดตั้งองค์กรที่เป็นนิติบุคคล
(๑๒)
อนุมัติการตั้งงบประมาณรายรับและอนุมัติงบประมาณรายจ่ายของสถาบัน
(๑๓) ออกข้อบังคับ ระเบียบ
และประกาศเกี่ยวกับการบริหารงานวิชาการ การบริหารงานบุคคล การบริหารการเงิน
การคลัง การพัสดุ และทรัพย์สินของสถาบัน
(๑๔)
ออกระเบียบว่าด้วยการแบ่งรายได้ที่ได้จากการหาประโยชน์จากทรัพย์สินทางปัญญาของสถาบันระหว่างสถาบันกับผู้ปฏิบัติงานในสถาบัน
(๑๕) แต่งตั้งคณะกรรมการ คณะอนุกรรมการ
หรือบุคคลใดบุคคลหนึ่งเพื่อกระทำการใด ๆ อันอยู่ในอำนาจและหน้าที่ของสภาสถาบัน
รวมทั้งมอบอำนาจให้คณะกรรมการ
คณะอนุกรรมการหรือบุคคลดังกล่าวทำการแทนแล้วรายงานให้สภาสถาบันทราบ
(๑๖) แต่งตั้งผู้มีคุณสมบัติตามมาตรา ๒๙
ให้รักษาการแทนอธิการบดีในกรณีที่ตำแหน่งอธิการบดีว่างลง
(๑๗)
ติดตามและประเมินผลการดำเนินงานของอธิการบดีและหัวหน้าส่วนงานตามมาตรา ๗
(๑๘)
ปฏิบัติหน้าที่อื่นเกี่ยวกับกิจการของสถาบันที่มิได้ระบุให้เป็นหน้าที่ของผู้ใดโดยเฉพาะ
 
มาตรา ๑๙  ให้มีคณะกรรมการบริหารสถาบัน ประกอบด้วย
(๑) ประธานกรรมการ ได้แก่ อธิการบดี
(๒) กรรมการโดยตำแหน่ง ได้แก่ รองอธิการบดี
หัวหน้าส่วนงานตามมาตรา ๗ (๒) และ (๓) และประธานสภาพนักงาน
ให้อธิการบดีแต่งตั้งรองอธิการบดีคนหนึ่งเป็นเลขานุการคณะกรรมการบริหารสถาบันและอาจแต่งตั้งพนักงานสถาบันเป็นผู้ช่วยเลขานุการก็ได้
 
มาตรา ๒๐  คณะกรรมการบริหารสถาบันมีอำนาจและหน้าที่
ดังนี้
(๑)
พิจารณาให้ความเห็นและข้อเสนอแนะเกี่ยวกับการบริหารกิจการของสถาบัน
(๒)
พิจารณาให้ความเห็นและข้อเสนอแนะเกี่ยวกับการจัดทำแผนพัฒนาสถาบันและการติดตามประเมินผลการดำเนินงานด้านต่าง
ๆ ของสถาบัน
(๓) พิจารณาให้ความเห็นเกี่ยวกับหลักสูตรการศึกษา
การเปิดสอน และการวัดผลการศึกษา
(๔)
พิจารณาให้ความเห็นและดำเนินการเกี่ยวกับการบริหารงานบุคคล การบริหารการเงิน
การคลัง การพัสดุ และทรัพย์สินอื่นของสถาบันให้เป็นไปตามข้อบังคับ ระเบียบ
และประกาศที่สภาสถาบันกำหนด
(๕) เสนอการให้ปริญญา ประกาศนียบัตรบัณฑิตชั้นสูง
ประกาศนียบัตรบัณฑิต อนุปริญญาและประกาศนียบัตร
(๖) เสนอการจัดตั้ง การรวม
และการยุบเลิกส่วนงานตามมาตรา ๗
รวมทั้งเสนอการแบ่งหน่วยงานภายในของส่วนงานดังกล่าว
(๗)
พิจารณาให้ความเห็นเกี่ยวกับการรับเข้าสมทบหรือการยกเลิกการสมทบของสถานศึกษาชั้นสูงและสถาบันวิจัยอื่น
(๘)
พิจารณาให้ความเห็นเกี่ยวกับการแต่งตั้งและถอดถอนศาสตราจารย์ ศาสตราจารย์พิเศษ ศาสตราจารย์เกียรติคุณ
รองศาสตราจารย์ รองศาสตราจารย์พิเศษ ผู้ช่วยศาสตราจารย์ ผู้ช่วยศาสตราจารย์พิเศษ
และตำแหน่งทางวิชาการที่เรียกชื่ออย่างอื่น
(๙) พิจารณาแต่งตั้งและถอดถอนหัวหน้าหน่วยงานภายในของส่วนงานตามมาตรา
๗
(๑๐) จัดหาวิธีการอันจะทำให้การศึกษา การวิจัย
การให้บริการทางวิชาการแก่สังคมและการทะนุบำรุงศิลปวัฒนธรรมเป็นไปตามวัตถุประสงค์ตามมาตรา
๖
(๑๑) แต่งตั้งคณะกรรมการ คณะอนุกรรมการ หรือบุคคลใดบุคคลหนึ่งเพื่อกระทำการใด
ๆ อันอยู่ในอำนาจและหน้าที่ของคณะกรรมการบริหารสถาบัน
(๑๒)
ปฏิบัติหน้าที่อื่นตามที่สภาสถาบันหรืออธิการบดีมอบหมาย
 
มาตรา ๒๑  การประชุมและการดำเนินการของสภาสถาบันและคณะกรรมการบริหารสถาบันให้เป็นไปตามข้อบังคับของสถาบัน
 
มาตรา ๒๒  ให้มีคณะกรรมการส่งเสริมกิจการสถาบันขึ้นคณะหนึ่งประกอบด้วยประธานกรรมการคนหนึ่งและกรรมการอีกจำนวนหนึ่งซึ่งสภาสถาบันแต่งตั้งจากบุคคลภายนอกสถาบัน
คณะกรรมการส่งเสริมกิจการสถาบัน
มีหน้าที่ให้คำแนะนำและคำปรึกษาต่อสภาสถาบันและสนับสนุนการดำเนินกิจการของสถาบัน
รวมทั้งหารายได้ให้กับสถาบัน
จำนวน คุณสมบัติ หลักเกณฑ์และวิธีการแต่งตั้ง
วาระการดำรงตำแหน่งและการพ้นจากตำแหน่งการดำเนินงาน
ตลอดจนการประชุมของคณะกรรมการส่งเสริมกิจการสถาบันให้เป็นไปตามข้อบังคับของสถาบัน
 
มาตรา ๒๓  ให้มีคณะกรรมการอุทธรณ์และร้องทุกข์คณะหนึ่ง
มีอำนาจและหน้าที่ ดังนี้
(๑) พิจารณาวินิจฉัยอุทธรณ์คำสั่งลงโทษ
(๒)
พิจารณาวินิจฉัยเรื่องที่ผู้ร้องทุกข์ถูกสั่งให้ออกจากงาน หรือผู้ร้องทุกข์
ได้รับความเดือดร้อน เนื่องจากผู้บังคับบัญชาใช้อำนาจหน้าที่โดยไม่ถูกต้อง
ฝ่าฝืนกฎหมาย หรือไม่เป็นธรรม
องค์ประกอบ จำนวน คุณสมบัติ หลักเกณฑ์และวิธีการได้มา
วาระการดำรงตำแหน่ง การพ้นจากตำแหน่ง วิธีการดำเนินงาน วิธีการอุทธรณ์และร้องทุกข์
และวิธีการพิจารณา การอุทธรณ์และร้องทุกข์ ตลอดจนการประชุมของคณะกรรมการอุทธรณ์และร้องทุกข์
ให้เป็นไปตามข้อบังคับของสถาบัน
 
มาตรา ๒๔  ให้มีสภาพนักงานเพื่อทำหน้าที่ให้คำปรึกษาและข้อเสนอแนะต่ออธิการบดีเกี่ยวกับกิจการด้านต่าง
ๆ ของสถาบัน รวมทั้งเสริมสร้างจรรยาบรรณ และคุณธรรมของผู้ปฏิบัติงานในสถาบัน
องค์ประกอบ จำนวน คุณสมบัติ หลักเกณฑ์และวิธีการได้มา
วาระการดำรงตำแหน่งและการพ้นจากตำแหน่ง ตลอดจนการประชุมของสภาพนักงาน ให้เป็นไปตามข้อบังคับของสถาบัน
 
มาตรา ๒๕  ให้อธิการบดีเป็นผู้บังคับบัญชาสูงสุดและรับผิดชอบการบริหารงานของสถาบันและอาจมีรองอธิการบดีหรือผู้ช่วยอธิการบดี
หรือจะมีทั้งรองอธิการบดีและผู้ช่วยอธิการบดีตามจำนวนที่สภาสถาบันกำหนด
เพื่อทำหน้าที่และรับผิดชอบตามที่อธิการบดีมอบหมายก็ได้
 
มาตรา ๒๖  อธิการบดีนั้นจะได้ทรงพระกรุณาโปรดเกล้าฯ
แต่งตั้งโดยคำแนะนำของสภาสถาบันจากผู้มีคุณสมบัติตามมาตรา ๒๙
หลักเกณฑ์และวิธีการสรรหาอธิการบดี ให้เป็นไปตามข้อบังคับของสถาบัน
รองอธิการบดีนั้น ให้สภาสถาบันแต่งตั้งโดยคำแนะนำของอธิการบดีจากผู้มีคุณสมบัติตามมาตรา
๒๙ วรรคสอง
ผู้ช่วยอธิการบดีนั้น ให้อธิการบดีแต่งตั้งจากผู้มีคุณสมบัติตามมาตรา
๒๙ วรรคสอง
 
มาตรา ๒๗  อธิการบดีมีวาระการดำรงตำแหน่งคราวละสี่ปี
และจะทรงพระกรุณาโปรดเกล้าฯ แต่งตั้งใหม่อีกได้ แต่จะดำรงตำแหน่งติดต่อกันเกินสองวาระมิได้
เมื่ออธิการบดีพ้นจากตำแหน่ง
ให้รองอธิการบดีและผู้ช่วยอธิการบดีพ้นจากตำแหน่งด้วย
 
มาตรา ๒๘  นอกจากการพ้นจากตำแหน่งตามวาระตามมาตรา
๒๗ อธิการบดีพ้นจากตำแหน่งเมื่อ
(๑) ตาย
(๒) ลาออก
(๓) ขาดคุณสมบัติตามมาตรา ๒๙
(๔) สภาสถาบันมีมติให้ถอดถอน
(๕) ถูกจำคุกโดยคำพิพากษาถึงที่สุดให้จำคุก
(๖) เป็นบุคคลล้มละลาย
(๗) เป็นคนไร้ความสามารถ หรือคนเสมือนไร้ความสามารถ
 
มาตรา ๒๙  อธิการบดีต้องสำเร็จการศึกษาชั้นปริญญาหรือเทียบเท่าจากสถาบันหรือสถาบันอุดมศึกษาอื่นที่สภาสถาบันรับรอง
และมีประสบการณ์ด้านการบริหารมาแล้วไม่น้อยกว่าห้าปีหรือได้ทำการสอนในสถาบันหรือสถาบันอุดมศึกษาอื่นที่สภาสถาบันรับรองมาแล้วไม่น้อยกว่าสามปี
รองอธิการบดีและผู้ช่วยอธิการบดีต้องสำเร็จการศึกษาชั้นปริญญาหรือเทียบเท่าจากสถาบันหรือสถาบันอุดมศึกษาอื่นที่สภาสถาบันรับรอง
นอกจากคุณสมบัติตามวรรคหนึ่งหรือวรรคสอง อธิการบดี รองอธิการบดีและผู้ช่วยอธิการบดีต้องมีคุณสมบัติอื่นและไม่มีลักษณะต้องห้ามตามที่กำหนดในข้อบังคับของสถาบัน
 
มาตรา ๓๐  อธิการบดีเป็นผู้แทนของสถาบันในกิจการทั้งปวง
และให้มีอำนาจและหน้าที่ดังนี้
(๑) จัดทำนโยบายและแผนพัฒนาสถาบันเสนอต่อสภาสถาบัน
และดำเนินการให้มีการปฏิบัติงานให้เป็นไปตามนโยบายและแผนงาน
รวมทั้งติดตามประเมินผลการดำเนินงานด้านต่าง ๆ ของสถาบัน
(๒) บริหารกิจการของสถาบันให้เป็นไปตามกฎหมาย
ข้อบังคับ ระเบียบ และประกาศ รวมทั้งนโยบายและวัตถุประสงค์ของสถาบัน
(๓) บริหารงานบุคคล การเงิน การคลัง การพัสดุ สถานที่
และทรัพย์สินอื่นของสถาบันให้เป็นไปตามกฎหมาย ข้อบังคับ ระเบียบ
และประกาศของสถาบัน
(๔) บรรจุ แต่งตั้ง
ดำเนินการทางวินัยและถอดถอนผู้ปฏิบัติงานในสถาบัน
(๕) แต่งตั้งและถอดถอนผู้ช่วยอธิการบดี
หัวหน้าส่วนงานตามมาตรา ๗ (๑) และรองหัวหน้าส่วนงานตามมาตรา ๗ (๒) และ (๓)
(๖) จัดหารายได้และทรัพยากรอื่นจากแหล่งต่าง ๆ
เพื่อสนับสนุนการดำเนินภารกิจของสถาบัน
(๗)
จัดทำงบประมาณรายรับและงบประมาณรายจ่ายเพื่อเสนอต่อสภาสถาบัน
(๘) แต่งตั้งคณะกรรมการ คณะอนุกรรมการ
หรือบุคคลใดบุคคลหนึ่งเพื่อกระทำการใด ๆ อันอยู่ในอำนาจหน้าที่ของอธิการบดี
(๙) เสนอรายงานประจำปีเกี่ยวกับกิจการด้านต่าง ๆ
ของสถาบันต่อสภาสถาบัน
(๑๐) ปฏิบัติหน้าที่อื่นตามกฎหมาย ข้อบังคับ ระเบียบ
และประกาศของสถาบันหรือตามที่สภาสถาบันมอบหมาย
 
มาตรา ๓๑  ในกรณีที่อธิการบดีไม่อาจปฏิบัติหน้าที่ได้
ให้รองอธิการบดี เป็นผู้รักษาการแทน ถ้ามีรองอธิการบดีหลายคน
ให้รองอธิการบดีซึ่งอธิการบดีมอบหมายเป็นผู้รักษาการแทน ถ้าอธิการบดีมิได้มอบหมาย
ให้รองอธิการบดีที่มีอาวุโสสูงสุดเป็นผู้รักษาการแทน
ในกรณีที่ไม่มีผู้ดำรงตำแหน่งอธิการบดี
หรือไม่มีผู้รักษาการแทนอธิการบดีตามวรรคหนึ่ง หรือมีแต่ไม่อาจปฏิบัติหน้าที่ได้
ให้สภาสถาบันแต่งตั้งผู้มีคุณสมบัติตามมาตรา ๒๙ วรรคหนึ่ง เป็นผู้รักษาการแทน
 
มาตรา ๓๒  ในส่วนงานตามมาตรา ๗
(๒) และ (๓)
ให้มีหัวหน้าส่วนงานคนหนึ่งเป็นผู้บังคับบัญชาและรับผิดชอบงานของส่วนงานนั้น
และจะมีรองหัวหน้าส่วนงานคนหนึ่งหรือหลายคนก็ได้เพื่อทำหน้าที่และรับผิดชอบตามที่หัวหน้าส่วนงานมอบหมาย
หัวหน้าส่วนงานตามวรรคหนึ่งต้องสำเร็จการศึกษาชั้นปริญญาหรือเทียบเท่าจากสถาบันหรือสถาบันอุดมศึกษาอื่นที่สภาสถาบันรับรอง
และได้ทำการสอน หรือมีประสบการณ์ด้านการบริหารมาแล้วในสถาบันหรือสถาบันอุดมศึกษาอื่นที่สภาสถาบันรับรอง
หรือมีประสบการณ์ด้านการบริหารอื่นมาแล้วไม่น้อยกว่าสามปี
หัวหน้าส่วนงานตามมาตรา ๗ (๒) และ (๓)
มีวาระการดำรงตำแหน่งคราวละสี่ปีและอาจได้รับแต่งตั้งใหม่อีกได้
แต่จะดำรงตำแหน่งเกินสองวาระติดต่อกันมิได้ และให้นำมาตรา ๒๘ มาใช้บังคับกับการพ้นจากตำแหน่งก่อนครบวาระของหัวหน้าส่วนงานโดยอนุโลม
ชื่อตำแหน่ง คุณสมบัติเฉพาะตำแหน่ง หลักเกณฑ์และวิธีการสรรหา
อำนาจและหน้าที่และการบริหารงานของหัวหน้าส่วนงานตามวรรคหนึ่ง
ให้เป็นไปตามข้อบังคับของสถาบัน
 
มาตรา ๓๓  ให้อธิการบดีแต่งตั้งรองหัวหน้าส่วนงานตามมาตรา
๗ (๒) และ (๓)
โดยคำแนะนำของหัวหน้าส่วนงานจากผู้มีคุณสมบัติเช่นเดียวกับหัวหน้าส่วนงานดังกล่าว
และให้มีอำนาจถอดถอนรองหัวหน้าส่วนงาน โดยคำแนะนำของหัวหน้าส่วนงาน
การรักษาการแทนหัวหน้าส่วนงาน ให้นำมาตรา ๓๑ มาใช้บังคับโดยอนุโลม
เมื่อหัวหน้าส่วนงานพ้นจากตำแหน่ง ให้รองหัวหน้าส่วนงานพ้นจากตำแหน่งด้วย
 
มาตรา ๓๔  ในส่วนงานตามมาตรา ๗
(๒) และ (๓)
อาจให้มีคณะกรรมการประจำส่วนงานโดยมีหัวหน้าส่วนงานเป็นประธานคณะกรรมการประจำส่วนงานมีอำนาจและหน้าที่บริหารงานของส่วนงานนั้น
องค์ประกอบ จำนวน คุณสมบัติ หลักเกณฑ์ วิธีการได้มา อำนาจและหน้าที่
วาระการดำรงตำแหน่งและการพ้นจากตำแหน่ง
ตลอดจนการประชุมและการดำเนินงานของคณะกรรมการประจำส่วนงานในส่วนงานดังกล่าว
ให้เป็นไปตามข้อบังคับของสถาบัน
 
มาตรา ๓๕  ผู้ดำรงตำแหน่งอธิการบดี รองอธิการบดี
ผู้ช่วยอธิการบดี หัวหน้าส่วนงานหรือรองหัวหน้าส่วนงาน จะดำรงตำแหน่งดังกล่าวเกินหนึ่งตำแหน่งในขณะเดียวกันไม่ได้
ผู้ดำรงตำแหน่งตามวรรคหนึ่งจะรักษาการแทนตำแหน่งดังกล่าวได้อีกเพียงหนึ่งตำแหน่งแต่ต้องไม่เกินหนึ่งร้อยแปดสิบวัน
 
มาตรา ๓๖  เพื่อประโยชน์ในการบริหารงานของสถาบัน
การรักษาการแทน การมอบอำนาจให้ปฏิบัติการแทน ตลอดจนการมอบอำนาจช่วงให้ปฏิบัติการแทนของผู้ดำรงตำแหน่งต่าง
ๆ ในสถาบันให้เป็นไปตามข้อบังคับของสถาบัน
ในกรณีที่มีกฎหมาย ข้อบังคับ ระเบียบ คำสั่ง
หรือมติคณะรัฐมนตรีแต่งตั้งหรือกำหนดให้ผู้ดำรงตำแหน่งใดเป็นกรรมการ อนุกรรมการ
หรือมีอำนาจและหน้าที่อย่างใด ให้ผู้รักษาการแทนทำหน้าที่กรรมการ อนุกรรมการ
หรือมีอำนาจและหน้าที่เช่นเดียวกับผู้ดำรงตำแหน่งนั้นในระหว่างที่รักษาการแทนหรือปฏิบัติการแทนด้วย
แล้วแต่กรณี เว้นแต่ผู้มอบอำนาจจะกำหนดไว้เป็นอย่างอื่นในคำสั่งมอบอำนาจ
 
หมวด ๓
การประกันคุณภาพและการประเมิน
                   
 
มาตรา ๓๗  สถาบันต้องจัดให้มีการประกันคุณภาพการศึกษาเพื่อพัฒนาคุณภาพและมาตรฐานการศึกษาของสถาบัน
ระบบ หลักเกณฑ์ และวิธีการประกันคุณภาพการศึกษา
ให้เป็นไปตามข้อบังคับของสถาบัน
 
มาตรา ๓๘  เมื่อครบสี่ปีนับแต่วันจัดตั้งส่วนงานของสถาบันตามมาตรา
๗ (๒) และ (๓) ให้สถาบันจัดให้มีการประเมินส่วนงานดังกล่าว
โดยผู้ประเมินอิสระซึ่งสภาสถาบันแต่งตั้งจากผู้ซึ่งมิใช่ผู้ปฏิบัติงานในสถาบัน
แล้วรายงานสภาสถาบันและประกาศให้ทราบเป็นการทั่วไป
และให้มีการประเมินดังกล่าวทุกสี่ปี
การดำเนินการตามมาตรานี้ต้องคำนึงถึงคุณภาพทางวิชาการ ความประหยัด
การลดความซ้ำซ้อนและการเพิ่มประสิทธิภาพในการบริหารเป็นสำคัญ
รายงานตามวรรคหนึ่งให้ระบุด้วยว่าส่วนงานดังกล่าวควรปรับปรุงการดำเนินการใดหรือควรมีส่วนงานนั้นหรือหน่วยงานภายในของส่วนงานนั้นต่อไปหรือไม่ด้วย
 
มาตรา ๓๙  ให้มีการประเมินการดำเนินงานโดยรวมของสถาบัน
โดยใช้หลักเกณฑ์และวิธีการตามที่กำหนดไว้ในมาตรา ๓๘ ด้วย โดยอนุโลม ทั้งนี้
ตามระยะเวลาที่กำหนดในข้อบังคับของสถาบัน
 
มาตรา ๔๐  เมื่อครบหนึ่งปีหลังจากครบกำหนดเวลาการศึกษาตามหลักสูตรใดให้สถาบันจัดให้มีการประเมินหลักสูตร
การเรียนการสอน และการวัดผลตามหลักสูตรนั้น โดยผู้ประเมินอิสระ
ซึ่งสภาสถาบันแต่งตั้งจากผู้ซึ่งมิใช่ผู้ปฏิบัติงานในสถาบัน
แล้วรายงานสภาสถาบันและประกาศให้ทราบเป็นการทั่วไปและให้มีการประเมินดังกล่าวทุกห้าปี
หรือเร็วกว่านั้นตามที่สภาสถาบันกำหนด
ให้นำความในวรรคสองและวรรคสามของมาตรา ๓๘ มาใช้บังคับกับการประเมินหลักสูตรตามวรรคหนึ่งด้วย
โดยอนุโลม
 
หมวด ๔
การบัญชีและการตรวจสอบ
                   
 
มาตรา ๔๑  ให้สถาบันวางและรักษาไว้ซึ่งระบบบัญชีอันถูกต้องแยกตามส่วนงานของสถาบันมีสมุดบัญชีลงรายการแยกตามประเภทของสินทรัพย์
หนี้ ทุน รายได้ และค่าใช้จ่ายตามความเป็นจริงพร้อมด้วยข้อความอันเป็นที่มาของรายการนั้น
ๆ และให้มีการตรวจสอบบัญชีภายในเป็นประจำ
การบันทึกรายการในสมุดบัญชีตามวรรคหนึ่ง
ให้เป็นไปตามมาตรฐานการบัญชีที่รับรองทั่วไป
 
มาตรา ๔๒  ให้สถาบันจัดทำงบการเงินและบัญชีรายรับและรายจ่ายส่งผู้สอบบัญชีของสถาบันภายในเก้าสิบวันนับแต่วันสิ้นปีบัญชี
วันเริ่มและวันสิ้นปีบัญชีของสถาบัน ให้เป็นไปตามประกาศของสถาบัน
 
มาตรา ๔๓  ให้สำนักงานการตรวจเงินแผ่นดินหรือบุคคลภายนอกซึ่งสภาสถาบันแต่งตั้งโดยความเห็นชอบของสำนักงานการตรวจเงินแผ่นดินเป็นผู้สอบบัญชีของสถาบันและให้ทำการตรวจสอบรับรองบัญชีและการเงินทุกประเภทของสถาบันทุกรอบปีบัญชี
 
มาตรา ๔๔  ให้ผู้สอบบัญชีมีอำนาจตรวจสอบสรรพสมุดบัญชีและเอกสารหลักฐานต่าง
ๆ ที่เกี่ยวข้องของสถาบัน
เพื่อการนี้ให้มีอำนาจสอบถามอธิการบดีและผู้ปฏิบัติงานในสถาบัน
และเรียกให้ส่งสรรพสมุดบัญชีและเอกสารหลักฐานต่าง ๆ ที่เกี่ยวข้องของสถาบันเป็นการเพิ่มเติมได้ตามความจำเป็น
 
มาตรา ๔๕  ให้ผู้สอบบัญชีทำรายงานผลการสอบบัญชีและการเงินเสนอต่อสภาสถาบันภายในหนึ่งร้อยห้าสิบวันนับแต่วันสิ้นปีบัญชี
เพื่อสภาสถาบันเสนอต่อรัฐมนตรี
ให้สถาบันเผยแพร่รายงานประจำปีของปีที่สิ้นไปนั้น แสดงบัญชีงบดุล
บัญชีทำการ และบัญชีรายรับและรายจ่ายที่ผู้สอบบัญชีรับรองแล้ว
พร้อมทั้งแสดงผลงานของสถาบันในปีที่ล่วงมาและแผนงานที่จะจัดทำในปีต่อไปภายในหนึ่งร้อยแปดสิบวันนับแต่วันสิ้นปีบัญชี
 
มาตรา ๔๖  ให้อธิการบดีเป็นผู้ดำรงตำแหน่งระดับสูงตามกฎหมายประกอบรัฐธรรมนูญว่าด้วยการป้องกันและปราบปรามการทุจริต
 
หมวด ๕
การกำกับดูแล
                   
 
มาตรา ๔๗  รัฐมนตรีมีอำนาจและหน้าที่กำกับดูแลโดยทั่วไปซึ่งกิจการของสถาบันให้เป็นไปตามวัตถุประสงค์ในมาตรา
๖ และให้สอดคล้องกับนโยบายของรัฐบาล
หรือมติคณะรัฐมนตรีที่เกี่ยวกับสถาบันเป็นการเฉพาะ
ในกรณีที่มีปัญหาข้อขัดแย้งในการดำเนินกิจการของสถาบันซึ่งอาจเกิดความเสียหายต่อส่วนรวม
ให้รัฐมนตรีเสนอคณะรัฐมนตรีพิจารณา
เมื่อคณะรัฐมนตรีวินิจฉัยเป็นประการใดแล้วให้ผู้เกี่ยวข้องมีหน้าที่ต้องปฏิบัติตามคำวินิจฉัยของคณะรัฐมนตรี
 
มาตรา ๔๘  บรรดาเรื่องที่สถาบันจะต้องเสนอไปยังคณะรัฐมนตรีตามพระราชบัญญัตินี้ให้รัฐมนตรีเป็นผู้เสนอ
 
หมวด ๖
ตำแหน่งทางวิชาการ
                   
 
มาตรา ๔๙  คณาจารย์ประจำของสถาบันมีตำแหน่งทางวิชาการ
ดังนี้
(๑) ศาสตราจารย์
(๒) รองศาสตราจารย์
(๓) ผู้ช่วยศาสตราจารย์
(๔) อาจารย์
ศาสตราจารย์นั้น จะได้ทรงพระกรุณาโปรดเกล้า ฯ แต่งตั้งโดยคำแนะนำของสภาสถาบัน
สภาสถาบันอาจกำหนดให้มีตำแหน่งทางวิชาการที่เรียกชื่ออย่างอื่นด้วยก็ได้โดยทำเป็นประกาศของสถาบันและประกาศในราชกิจจานุเบกษา
คุณสมบัติ หลักเกณฑ์
วิธีการแต่งตั้งและถอดถอนตำแหน่งทางวิชาการของคณาจารย์ประจำสถาบันให้เป็นไปตามข้อบังคับของสถาบัน
 
มาตรา ๕๐  ศาสตราจารย์พิเศษนั้น
จะได้ทรงพระกรุณาโปรดเกล้า ฯ แต่งตั้งโดยคำแนะนำของสภาสถาบัน
คุณสมบัติ หลักเกณฑ์ วิธีการแต่งตั้งและถอดถอนศาสตราจารย์พิเศษ
ให้เป็นไปตามข้อบังคับของสถาบัน
 
มาตรา ๕๑  ศาสตราจารย์
ซึ่งมีความรู้ความสามารถและความชำนาญเป็นพิเศษ และพ้นจากตำแหน่งไปโดยไม่มีความผิด
สภาสถาบันอาจแต่งตั้งให้เป็นศาสตราจารย์เกียรติคุณในสาขาที่ศาสตราจารย์ผู้นั้นมีความเชี่ยวชาญเพื่อเป็นเกียรติยศได้
คุณสมบัติ หลักเกณฑ์
วิธีการแต่งตั้งและถอดถอนศาสตราจารย์เกียรติคุณให้เป็นไปตามข้อบังคับของสถาบัน
 
มาตรา ๕๒  สภาสถาบันอาจแต่งตั้งผู้ซึ่งมีคุณสมบัติเหมาะสมและมิได้เป็นคณาจารย์ประจำของสถาบันเป็นรองศาสตราจารย์พิเศษหรือผู้ช่วยศาสตราจารย์พิเศษได้
โดยคำแนะนำของอธิการบดี
อธิการบดีอาจแต่งตั้งผู้ซึ่งมีคุณสมบัติเหมาะสมและมิได้เป็นคณาจารย์ประจำของสถาบันเป็นอาจารย์พิเศษได้
โดยคำแนะนำของหัวหน้าส่วนงานตามมาตรา ๗ (๒) หรือ (๓)
คุณสมบัติ หลักเกณฑ์ วิธีการแต่งตั้งและถอดถอนรองศาสตราจารย์พิเศษ
ผู้ช่วยศาสตราจารย์พิเศษ และอาจารย์พิเศษ ให้เป็นไปตามข้อบังคับของสถาบัน
 
มาตรา ๕๓  บุคคลใดได้รับพระกรุณาโปรดเกล้าฯ
แต่งตั้งให้ดำรงตำแหน่งศาสตราจารย์ ศาสตราจารย์พิเศษ
หรือได้รับแต่งตั้งให้ดำรงตำแหน่งศาสตราจารย์เกียรติคุณ รองศาสตราจารย์ รองศาสตราจารย์พิเศษ
ผู้ช่วยศาสตราจารย์ หรือผู้ช่วยศาสตราจารย์พิเศษ ตามพระราชบัญญัตินี้
ให้มีสิทธิใช้ตำแหน่งทางวิชาการดังกล่าวเป็นคำนำหน้านาม
เพื่อแสดงวิทยฐานะได้ตลอดไป
การใช้คำนำหน้านามตามความในวรรคหนึ่งให้ใช้อักษรย่อ ดังนี้
(๑)
ศาสตราจารย์                     ใช้อักษรย่อ
           ศ.
(๒)
ศาสตราจารย์พิเศษ               ใช้อักษรย่อ
           ศ.
(พิเศษ)
(๓)
ศาสตราจารย์เกียรติคุณ          ใช้อักษรย่อ
           ศ.
(เกียรติคุณ)
(๔)
รองศาสตราจารย์                 ใช้อักษรย่อ
           รศ.
(๕)
รองศาสตราจารย์พิเศษ           ใช้อักษรย่อ
           รศ.
(พิเศษ)
(๖)
ผู้ช่วยศาสตราจารย์               ใช้อักษรย่อ
           ผศ.
(๗)
ผู้ช่วยศาสตราจารย์พิเศษ         ใช้อักษรย่อ
           ผศ.
(พิเศษ)
การใช้คำนำหน้านามและการใช้อักษรย่อคำนำหน้านามสำหรับตำแหน่งทางวิชาการที่เรียกชื่ออย่างอื่น
ให้เป็นไปตามข้อบังคับของสถาบัน
 
หมวด ๗
ปริญญาและเครื่องหมายวิทยฐานะ
                   
 
มาตรา ๕๔  ปริญญามีสามชั้น คือ
ปริญญาเอก
        เรียกว่า
     ดุษฎีบัณฑิต         ใช้อักษรย่อ
      ด.
ปริญญาโท
         เรียกว่า
     มหาบัณฑิต         ใช้อักษรย่อ
      ม.
ปริญญาตรี
         เรียกว่า
     บัณฑิต              ใช้อักษรย่อ
      บ.
 
มาตรา ๕๕  สถาบันมีอำนาจให้ปริญญา อนุปริญญา
หรือประกาศนียบัตรในสาขาวิชาที่มีการสอนในสถาบัน
และร่วมให้ปริญญาในสาขาวิชาที่มีการจัดการศึกษาร่วมกับสถานศึกษาชั้นสูงอื่นในประเทศหรือต่างประเทศหรือขององค์การระหว่างประเทศ
การกำหนดให้สาขาวิชาใดมีปริญญา อนุปริญญา หรือประกาศนียบัตรชั้นใด
และจะใช้อักษรย่อสำหรับสาขาวิชานั้นอย่างไร ให้เป็นไปตามประกาศของสถาบันและประกาศในราชกิจจานุเบกษา
 
มาตรา ๕๖  สภาสถาบันอาจออกข้อบังคับกำหนดให้ผู้สำเร็จการศึกษาชั้นปริญญาตรีได้รับปริญญาตรีเกียรตินิยมอันดับหนึ่ง
หรือปริญญาตรีเกียรตินิยมอันดับสองก็ได้
 
มาตรา ๕๗  สภาสถาบันอาจออกข้อบังคับกำหนดให้มีประกาศนียบัตรชั้นต่าง
ๆ และอนุปริญญาได้ ดังนี้
(๑) ประกาศนียบัตรบัณฑิตชั้นสูง
ออกให้แก่ผู้สำเร็จการศึกษาในสาขาวิชาใดสาขาวิชาหนึ่งภายหลังได้รับปริญญาโทหรือเทียบเท่าแล้ว
(๒) ประกาศนียบัตรบัณฑิต
ออกให้แก่ผู้สำเร็จการศึกษาในสาขาวิชาใดสาขาวิชาหนึ่งภายหลังได้รับปริญญาตรีหรือเทียบเท่าแล้ว
(๓) อนุปริญญา
ออกให้แก่ผู้สำเร็จการศึกษาในสาขาวิชาใดสาขาวิชาหนึ่งก่อนถึงขั้นได้รับปริญญาตรี
(๔) ประกาศนียบัตร
ออกให้แก่ผู้สำเร็จการศึกษาเฉพาะวิชา
 
มาตรา ๕๘  สถาบันมีอำนาจให้ปริญญากิตติมศักดิ์แก่บุคคลซึ่งสภาสถาบันเห็นว่าทรงคุณวุฒิสมควรแก่ปริญญานั้น
ๆ แต่จะให้ปริญญาดังกล่าวแก่ผู้ปฏิบัติงานในสถาบันผู้ดำรงตำแหน่งต่าง ๆ ในสถาบัน
นายกสภาสถาบัน หรือกรรมการสภาสถาบันในขณะดำรงตำแหน่งนั้นไม่ได้
ชั้น สาขาของปริญญา และหลักเกณฑ์การให้ปริญญากิตติมศักดิ์
ให้เป็นไปตามข้อบังคับของสถาบัน
 
มาตรา ๕๙  สถาบันอาจกำหนดให้มีครุยวิทยฐานะหรือเข็มวิทยฐานะ
เป็นเครื่องหมายแสดงวิทยฐานะของผู้ได้รับปริญญา ประกาศนียบัตรบัณฑิตชั้นสูง
ประกาศนียบัตรบัณฑิต อนุปริญญา และประกาศนียบัตร
และอาจกำหนดให้มีครุยประจำตำแหน่งนายกสภาสถาบัน ครุยประจำตำแหน่งกรรมการสภาสถาบัน
ครุยประจำตำแหน่งผู้บริหาร หรือครุยประจำตำแหน่งคณาจารย์ของสถาบันก็ได้
การกำหนดลักษณะ ชนิด ประเภท และส่วนประกอบของครุยวิทยฐานะ
เข็มวิทยฐานะและครุยประจำตำแหน่ง ให้ทำเป็นประกาศของสถาบันและประกาศในราชกิจจานุเบกษา
ครุยวิทยฐานะ เข็มวิทยฐานะ และครุยประจำตำแหน่งจะใช้ในโอกาสใด
โดยมีเงื่อนไขอย่างใดให้เป็นไปตามข้อบังคับของสถาบัน
 
มาตรา ๖๐  สถาบันอาจกำหนดให้มีตรา เครื่องหมาย
หรือสัญลักษณ์ของสถาบัน หรือส่วนงานของสถาบันก็ได้
โดยทำเป็นประกาศของสถาบันและประกาศในราชกิจจานุเบกษา
การใช้ตรา เครื่องหมาย หรือสัญลักษณ์ตามวรรคหนึ่งเพื่อการค้า
หรือการใช้สิ่งดังกล่าวที่มิใช่เพื่อประโยชน์ของสถาบันหรือส่วนงานของสถาบัน
ต้องได้รับอนุญาตเป็นหนังสือจากสถาบัน
 
มาตรา ๖๑  สถาบันอาจกำหนดให้มีเครื่องแบบ เครื่องหมาย
หรือเครื่องแต่งกายของนักศึกษาและผู้ปฏิบัติงานในสถาบันก็ได้
โดยทำเป็นข้อบังคับของสถาบันและประกาศในราชกิจจานุเบกษา
 
หมวด ๘
บทกำหนดโทษ
                   
 
มาตรา ๖๒  ผู้ใดใช้ครุยวิทยฐานะ
เข็มวิทยฐานะ ครุยประจำตำแหน่ง เครื่องแบบ เครื่องหมาย
หรือเครื่องแต่งกายของนักศึกษาและผู้ปฏิบัติงานในสถาบัน
หรือสิ่งใดที่เลียนแบบสิ่งดังกล่าวโดยไม่มีสิทธิที่จะใช้ หรือแสดงด้วยประการใด ๆ
ว่าตนมีปริญญา ประกาศนียบัตรบัณฑิตชั้นสูง ประกาศนียบัตรบัณฑิต อนุปริญญา
ประกาศนียบัตร หรือมีตำแหน่งใดในสถาบันโดยที่ตนไม่มีสิทธิ ถ้าได้กระทำเพื่อให้บุคคลอื่นเชื่อว่าตนมีสิทธิที่จะใช้
หรือมีวิทยฐานะหรือตำแหน่งเช่นนั้น ต้องระวางโทษจำคุกไม่เกินหกเดือน
หรือปรับไม่เกินห้าหมื่นบาท หรือทั้งจำทั้งปรับ
 
มาตรา ๖๓  ผู้ใดกระทำการดังต่อไปนี้
ต้องระวางโทษจำคุกไม่เกินหนึ่งปีหรือปรับไม่เกินหนึ่งแสนบาท หรือทั้งจำทั้งปรับ
(๑) ปลอม หรือทำเลียนแบบซึ่งตรา เครื่องหมาย
หรือสัญลักษณ์ของสถาบันหรือส่วนงานของสถาบัน ไม่ว่าจะทำเป็นสีใด หรือทำด้วยวิธีใด
ๆ
(๒) ใช้ตรา เครื่องหมาย
หรือสัญลักษณ์ของสถาบันหรือส่วนงานของสถาบันปลอมหรือทำเลียนแบบ หรือ
(๓) ใช้ หรือทำให้ปรากฏซึ่งตรา เครื่องหมาย
หรือสัญลักษณ์ของสถาบันหรือส่วนงานของสถาบันที่วัตถุหรือสินค้าใด ๆ โดยฝ่าฝืนมาตรา
๖๐ วรรคสอง
ถ้าผู้กระทำความผิดตาม (๑) เป็นผู้กระทำความผิดตาม (๒) ด้วย
ให้ลงโทษตาม (๒) แต่กระทงเดียว
ความผิดตาม (๓) เป็นความผิดอันยอมความได้
 
บทเฉพาะกาล
                   
 
มาตรา ๖๔  ให้โอนบรรดากิจการ
ทรัพย์สิน หนี้ สิทธิ งบประมาณ ภาระผูกพัน รายได้ ลูกจ้าง
และพนักงานของมหาวิทยาลัยศิลปากรเฉพาะในส่วนที่เกี่ยวกับสถาบันดนตรีกัลยาณิวัฒนาในกำกับมหาวิทยาลัยศิลปากร ไปเป็นของสถาบันดนตรีกัลยาณิวัฒนาตามพระราชบัญญัตินี้
 
มาตรา ๖๕  ให้ผู้ปฏิบัติงานในสถาบันที่โอนมาตามมาตรา
๖๔ ได้รับเงินเดือน ค่าจ้าง สวัสดิการ
และประโยชน์ตอบแทนอย่างอื่นตามที่สภาสถาบันกำหนดซึ่งต้องไม่น้อยกว่าเงินเดือน
ค่าจ้าง สวัสดิการ
และประโยชน์ตอบแทนอย่างอื่นที่เคยได้รับอยู่ก่อนเข้าเป็นผู้ปฏิบัติงานในสถาบันตามพระราชบัญญัตินี้
 
มาตรา ๖๖  ในระหว่างที่ยังไม่มีสภาสถาบันตามพระราชบัญญัตินี้
ให้สภาสถาบันประกอบด้วยนายกสภามหาวิทยาลัยศิลปากรเป็นนายกสภาสถาบัน และกรรมการอำนวยการสถาบันดนตรีกัลยาณิวัฒนา ตามระเบียบมหาวิทยาลัยศิลปากร
ว่าด้วยการบริหารจัดการคณะที่เป็นหน่วยงานในกำกับและคณะที่เป็นส่วนราชการซึ่งมีส่วนงานเป็นหน่วยงานในกำกับ
พ.ศ. ๒๕๔๗ ซึ่งดำรงตำแหน่งอยู่ในวันที่พระราชบัญญัตินี้ใช้บังคับ
เป็นกรรมการสภาสถาบัน และให้ผู้อำนวยการสถาบันดนตรีกัลยาณิวัฒนา
ซึ่งดำรงตำแหน่งอยู่ในวันที่พระราชบัญญัตินี้ใช้บังคับ
เป็นกรรมการและเลขานุการสภาสถาบัน  ทั้งนี้
จนกว่าจะมีสภาสถาบันตามพระราชบัญญัตินี้
ซึ่งต้องไม่เกินหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
ในกรณีที่ตำแหน่งนายกสภาสถาบันหรือกรรมการสภาสถาบันตามวรรคหนึ่งว่างลง
ไม่ว่าด้วยเหตุใดให้สภาสถาบันประกอบด้วยกรรมการสภาสถาบันเท่าที่มีอยู่
 
มาตรา ๖๗  ในระยะเริ่มแรกให้อธิการบดีมหาวิทยาลัยศิลปากรรักษาการในตำแหน่งอธิการบดีตามพระราชบัญญัตินี้
จนกว่าจะได้ทรงพระกรุณาโปรดเกล้าฯ แต่งตั้งอธิการบดีขึ้นใหม่ตามพระราชบัญญัตินี้  ทั้งนี้
ต้องไม่เกินหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
ให้ผู้รักษาการในตำแหน่งอธิการบดี
แต่งตั้งผู้รักษาการในตำแหน่งรองอธิการบดีและผู้ช่วยอธิการบดี
ตามความเหมาะสมเพื่อปฏิบัติหน้าที่จนกว่าจะได้ทรงพระกรุณาโปรดเกล้าฯ
แต่งตั้งอธิการบดีขึ้นใหม่ตามพระราชบัญญัตินี้
 
มาตรา ๖๘  ให้ผู้ซึ่งเป็นศาสตราจารย์
รองศาสตราจารย์ ผู้ช่วยศาสตราจารย์ และอาจารย์ของมหาวิทยาลัยศิลปากร
เฉพาะในส่วนที่เกี่ยวกับการจัดการศึกษาในสถาบันดนตรีกัลยาณิวัฒนา
ในกำกับมหาวิทยาลัยศิลปากร
อยู่ในวันที่พระราชบัญญัตินี้ใช้บังคับมีฐานะเป็นศาสตราจารย์ รองศาสตราจารย์ ผู้ช่วยศาสตราจารย์
หรืออาจารย์ต่อไปตามพระราชบัญญัตินี้
 
มาตรา ๖๙  สิทธิในการเข้าสู่ตำแหน่งศาสตราจารย์
รองศาสตราจารย์ ผู้ช่วยศาสตราจารย์ หรือตำแหน่งอื่นใดของพนักงานที่โอนมาตามมาตรา ๖๔
มิให้เสียไปเพราะเหตุที่โอนมาเป็นพนักงานสถาบัน
 
มาตรา ๗๐  เพื่อประโยชน์ในการนับเวลาการทำงานสำหรับการคำนวณสิทธิประโยชน์ต่าง
ๆ ของพนักงานที่โอนมาตามมาตรา ๖๔
ให้นับเวลาทำงานในขณะที่เป็นพนักงานของมหาวิทยาลัยศิลปากรต่อเนื่องกับเวลาทำงานของพนักงานสถาบันตามพระราชบัญญัตินี้ด้วย
 
มาตรา ๗๑  ในระหว่างที่ยังมิได้ออกข้อบังคับ
ระเบียบ หรือประกาศเพื่อปฏิบัติการตามพระราชบัญญัตินี้ ให้นำพระราชกฤษฎีกา กฎทบวง
ประกาศทบวงมหาวิทยาลัย ข้อบังคับ ระเบียบ และประกาศซึ่งออกตามพระราชบัญญัติมหาวิทยาลัยศิลปากร
พ.ศ. ๒๕๓๐ ที่ใช้อยู่ในวันที่พระราชบัญญัตินี้ใช้บังคับ มาใช้บังคับโดยอนุโลม
เท่าที่ไม่ขัดหรือแย้งกับพระราชบัญญัตินี้
 
 
ผู้รับสนองพระบรมราชโองการ
ยิ่งลักษณ์  ชินวัตร
นายกรัฐมนตรี


หมายเหตุ :- เหตุผลในการประกาศใช้พระราชบัญญัติฉบับนี้ คือ
เพื่อให้มีสถาบันการดนตรีที่ให้ความสำคัญต่อดนตรีคลาสสิกอย่างจริงจัง
โดยมุ่งเน้นการเสริมสร้างความรู้ความเข้าใจ
รวมทั้งเผยแพร่ความรู้และประสบการณ์ด้านดนตรีคลาสสิกสู่สาธารณชน
เพื่อให้สังคมไทยมีโอกาสได้สัมผัสและซาบซึ้งในดนตรีคลาสสิก
รวมถึงเป็นสถาบันอุดมศึกษาที่สามารถผลิตบัณฑิตที่มีคุณภาพ มีความเป็นเลิศด้านดนตรีคลาสสิก
และเพื่อเป็นการสนองพระปณิธานและเฉลิมพระเกียรติสมเด็จพระเจ้าพี่นางเธอ เจ้าฟ้ากัลยาณิวัฒนา
กรมหลวงนราธิวาสราชนครินทร์ในฐานะองค์อุปถัมภ์วงการดนตรีคลาสสิกของประเทศไทย  จึงจำเป็นต้องตราพระราชบัญญัตินี้
 
 
 
 
 
 
 
 
 
 
ปริยานุช/ผู้จัดทำ
๒๘
พฤษภาคม ๒๕๕๕
 
ณัฐพร/ผู้ตรวจ
๒๘
พฤษภาคม ๒๕๕๕
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา เล่ม ๑๒๙/ตอนที่ ๔๕ ก/หน้า ๑/๒๕ พฤษภาคม ๒๕๕๕




