








พระราชบัญญัติ






พระราชบัญญัติ
สภาพัฒนาการเมือง
พ.ศ. ๒๕๕๑
                   
 
ภูมิพลอดุลยเดช
ป.ร.
ให้ไว้ ณ วันที่ ๒๓
มกราคม พ.ศ. ๒๕๕๑
เป็นปีที่ ๖๓
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีกฎหมายว่าด้วยสภาพัฒนาการเมือง
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติสภาพัฒนาการเมือง
พ.ศ. ๒๕๕๑
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
องค์กรภาคประชาสังคม หมายความว่า
(๑) ชุมชน
ชุมชนท้องถิ่นหรือชุมชนท้องถิ่นดั้งเดิมซึ่งรวมกันเป็นสภาองค์กรชุมชนตำบลตามกฎหมายว่าด้วยสภาองค์กรชุมชน
(๒) องค์กรภาคประชาสังคมอื่นที่จดแจ้งการจัดตั้งตามพระราชบัญญัตินี้
ประธานสภา หมายความว่า ประธานสภาพัฒนาการเมือง
สมาชิก หมายความว่า สมาชิกสภาพัฒนาการเมือง
กองทุน หมายความว่า กองทุนพัฒนาการเมืองภาคพลเมือง
สถาบัน หมายความว่า
สถาบันพระปกเกล้าตามกฎหมายว่าด้วยสถาบันพระปกเกล้า
สำนักงาน หมายความว่า สำนักงานสภาพัฒนาการเมืองซึ่งเป็นหน่วยงานอิสระในสถาบัน
เลขาธิการ หมายความว่า เลขาธิการสถาบัน
 
มาตรา ๔  ให้ประธานรัฐสภารักษาการตามพระราชบัญญัตินี้
 
หมวด ๑
สภาพัฒนาการเมือง
                   
 
มาตรา ๕  ให้มีสภาพัฒนาการเมือง
มีวัตถุประสงค์ในการพัฒนาการเมืองในระบอบประชาธิปไตยอันมีพระมหากษัตริย์ทรงเป็นประมุขและส่งเสริมการพัฒนาคุณธรรมและจริยธรรมของผู้ดำรงตำแหน่งทางการเมืองและเจ้าหน้าที่ของรัฐ
รวมทั้งดำเนินการส่งเสริมให้ประชาชนมีความเข้มแข็งในทางการเมือง
โดยมีอำนาจหน้าที่ตามที่บัญญัติไว้ในพระราชบัญญัตินี้
 
มาตรา ๖  เพื่อให้บรรลุวัตถุประสงค์ตามมาตรา ๕
ให้สภาพัฒนาการเมืองมีอำนาจหน้าที่ ดังต่อไปนี้
(๑) จัดทำแผนพัฒนาการเมือง
รวมทั้งการดำเนินการต่อไปนี้
(ก)
จัดทำแผนปฏิบัติการประจำปีภายใต้แผนพัฒนาการเมือง
รวมทั้งงบประมาณที่เกี่ยวข้องกับการดำเนินการตามแผน
(ข) ติดตามสอดส่องและประสานงานกับส่วนราชการ
หน่วยงานของรัฐ รัฐวิสาหกิจ ราชการส่วนท้องถิ่น องค์กรภาคประชาสังคม
และองค์การต่างประเทศ
หรือระหว่างประเทศที่เกี่ยวข้องเพื่อให้มีการนำแผนพัฒนาการเมืองไปสู่การปฏิบัติให้เกิดผลสัมฤทธิ์อย่างเคร่งครัด
(ค) ประสานการดำเนินงาน ติดตาม
และประเมินผลการปฏิบัติตามแผนพัฒนาการเมือง
(๒) เสริมสร้างวัฒนธรรมอันดีทางการเมือง
วิถีชีวิตประชาธิปไตย
และส่งเสริมการมีส่วนร่วมของประชาชนในทางการเมืองและการปกครองในระบอบประชาธิปไตยอันมีพระมหากษัตริย์ทรงเป็นประมุข
(๓)
ส่งเสริมและพัฒนาการเมืองในส่วนที่เกี่ยวกับสถาบันการเมืองและสถาบันทางการปกครอง รวมทั้งการดำเนินการต่อไปนี้
(ก) ส่งเสริมการพัฒนาศีลธรรม
คุณธรรมและจริยธรรม และประสานงานกับผู้ตรวจการแผ่นดิน สถาบันการเมือง
องค์กรตามรัฐธรรมนูญ
ให้มีการปฏิบัติตามมาตรฐานทางจริยธรรมและประมวลจริยธรรมให้เกิดผลเป็นรูปธรรม
(ข) ประสานให้สถาบันการเมือง ส่วนราชการ
หน่วยงานของรัฐ
รัฐวิสาหกิจเห็นความสำคัญและร่วมสนับสนุนให้ประชาชนมีส่วนร่วมในการดำเนินการต่าง ๆ
ของหน่วยงานดังกล่าว
(๔)
ส่งเสริมและพัฒนาให้ประชาชนมีความเข้มแข็งในทางการเมือง
รวมทั้งการดำเนินการต่อไปนี้
(ก) สนับสนุนองค์กรภาคประชาสังคมให้เกิดความเข้มแข็ง
(ข) ส่งเสริมและสนับสนุนองค์กรภาคประชาสังคม
ภาคเอกชน
และภาคพลเมืองในการเผยแพร่และจัดกิจกรรมการเรียนรู้เกี่ยวกับการเมืองในระบอบประชาธิปไตยอันมีพระมหากษัตริย์ทรงเป็นประมุข
(ค)
เผยแพร่และส่งเสริมจิตสำนึกความเป็นพลเมือง สิทธิ และหน้าที่ของพลเมือง ตลอดจนการเรียนรู้ของประชาชน
ชุมชน
และเครือข่ายในการอยู่ร่วมกันอย่างสันติสมานฉันท์ในความหลากหลายทางชาติพันธุ์
ภูมินิเวศน์ และวัฒนธรรม รวมทั้งการแก้ไขปัญหาความขัดแย้งโดยสันติวิธี
(ง) ส่งเสริมและให้ความช่วยเหลือประชาชน
ชุมชน และองค์กรภาคประชาสังคมให้สามารถใช้สิทธิตามบทบัญญัติของรัฐธรรมนูญ
ทั้งในการรับทราบและเข้าถึงข้อมูลข่าวสาร การมีส่วนร่วมในการกำหนดนโยบาย
การวางแผนด้านต่าง ๆ ทั้งระดับชาติและท้องถิ่น การตัดสินใจทางการเมือง การจัดทำบริการสาธารณะและการตรวจสอบการใช้อำนาจรัฐ
(จ) ร่วมมือกับสภาองค์กรชุมชนตามกฎหมายว่าด้วยสภาองค์กรชุมชนเพื่อดำเนินการตามพระราชบัญญัตินี้
(๕) กำกับดูแลการบริหารโดยทั่วไป
รวมทั้งการดำเนินการต่อไปนี้
(ก) วางระเบียบเกี่ยวกับการเงิน ทรัพย์สิน
และหลักเกณฑ์วิธีการในการใช้จ่ายเงินกองทุน
(ข)
กำหนดนโยบายและเป้าหมายในการดำเนินงานของสำนักงาน
(ค) จัดทำรายงานประจำปีเสนอต่อสภาผู้แทนราษฎร
วุฒิสภา และเผยแพร่ต่อสาธารณชน
(๖)
ดำเนินการอื่นใดตามที่บัญญัติไว้ในพระราชบัญญัตินี้
การดำเนินการของสภาพัฒนาการเมืองต้องมีความเป็นอิสระและเป็นกลางทางการเมือง
และการจัดทำแผนพัฒนาการเมืองให้คำนึงถึงการมีส่วนร่วมของประชาชนจากทุกภาคส่วนทางสังคมและจากภูมิภาคต่าง
ๆ
 
หมวด ๒
สมาชิกสภาพัฒนาการเมือง
                   
 
มาตรา ๗  ให้สภาพัฒนาการเมืองประกอบด้วยสมาชิก
ดังต่อไปนี้
(๑) สมาชิกซึ่งมาจากผู้แทนองค์กรภาคประชาสังคม
ตามคำนิยาม คำว่า องค์กรภาคประชาสังคม (๑) ในมาตรา ๓
ซึ่งที่ประชุมในระดับจังหวัดของสภาองค์กรชุมชนตำบลเลือกกันให้เหลือจังหวัดละหนึ่งคน
(๒) สมาชิกซึ่งมาจากผู้แทนองค์กรภาคประชาสังคม
ตามคำนิยาม คำว่า องค์กรภาคประชาสังคม (๒) ในมาตรา ๓ จำนวนสิบหกคน
(๓)
สมาชิกซึ่งมาจากหัวหน้าพรรคการเมืองหรือผู้แทนหัวหน้าพรรคการเมืองซึ่งมีสมาชิกในสังกัดเป็นสมาชิกสภาผู้แทนราษฎรทุกพรรคการเมือง
พรรคละหนึ่งคน
(๔)
สมาชิกซึ่งมาจากหัวหน้าพรรคการเมืองหรือผู้แทนหัวหน้าพรรคการเมืองซึ่งมิได้มีสมาชิกในสังกัดเป็นสมาชิกสภาผู้แทนราษฎร
ซึ่งเลือกกันเองให้เหลือสองคน
(๕)
สมาชิกซึ่งมาจากประธานคณะกรรมาธิการกิจการวุฒิสภา และประธานคณะกรรมาธิการสามัญประจำวุฒิสภาตามข้อบังคับการประชุมวุฒิสภา
ซึ่งเลือกกันเองให้เหลือหนึ่งคน
(๖) สมาชิกโดยตำแหน่งได้แก่
เลขาธิการคณะกรรมการการเลือกตั้ง เลขาธิการสำนักงานผู้ตรวจการแผ่นดิน
เลขาธิการคณะกรรมการป้องกันและปราบปรามการทุจริตแห่งชาติ เลขาธิการคณะกรรมการสิทธิมนุษยชนแห่งชาติ
เลขาธิการสภาที่ปรึกษาเศรษฐกิจและสังคมแห่งชาติ ผู้อำนวยการสถาบันพัฒนาองค์กรชุมชน
(องค์การมหาชน)
(๗) สมาชิกผู้ทรงคุณวุฒิอื่นจำนวนสิบคน
ให้สมาชิกตามวรรคหนึ่งเลือกกันเองเป็นประธานสภาหนึ่งคน
และรองประธานสภาสองคน
ให้เลขาธิการเป็นสมาชิกและเลขานุการสภาพัฒนาการเมือง
 
มาตรา ๘  การสรรหาสมาชิกตามมาตรา ๗ (๒) ให้ดำเนินการ
ดังต่อไปนี้
(๑)
ให้สำนักงานเปิดรับการจดแจ้งการจัดตั้งองค์กรภาคประชาสังคม ตามมาตรา ๗ (๒) ตามหลักเกณฑ์และวิธีการที่สำนักงานกำหนด
(๒)
ให้องค์กรภาคประชาสังคมที่จดแจ้งการจัดตั้งไว้ตาม (๑) เสนอชื่อผู้แทนขององค์กรแต่ละองค์กรต่อสำนักงาน
และให้สำนักงานส่งรายชื่อให้คณะกรรมการสรรหาเพื่อดำเนินการต่อไป
(๓)
ให้คณะกรรมการสรรหาพิจารณาสรรหาบุคคลจากรายชื่อตาม (๒) ให้ได้จำนวนสิบหกคน โดยให้คำนึงถึงสัดส่วนความเท่าเทียมกันของชายหญิงด้วย
 
มาตรา ๙  การสรรหาสมาชิกผู้ทรงคุณวุฒิตามมาตรา ๗ (๗)
ให้สรรหาจากบุคคล ดังต่อไปนี้
(๑)
ผู้ซึ่งมีความรู้และมีประสบการณ์ด้านการพัฒนาประชาธิปไตยเพื่อประชาชนซึ่งคณะกรรมการสรรหาเห็นสมควรคัดเลือกจำนวนสามคน
(๒)
ผู้ทรงคุณวุฒิด้านความมั่นคงจำนวนหนึ่งคนซึ่งเสนอจากวิทยาลัยป้องกันราชอาณาจักร
(๓)
ผู้ทรงคุณวุฒิจำนวนหกคนซึ่งสรรหาจากบัญชีรายชื่อที่เสนอโดยสถาบันอุดมศึกษา
วิธีการเสนอรายชื่อและสาขาวิชาตาม (๓)
ให้เป็นไปตามระเบียบที่คณะกรรมการสรรหากำหนด
โดยคำนึงถึงความหลากหลายของสาขาวิชาที่เป็นประโยชน์ต่อการจัดทำแผนพัฒนาการเมือง
 
มาตรา ๑๐  สมาชิกตามมาตรา ๗ (๒) และ (๗)
ต้องมีคุณสมบัติและไม่มีลักษณะต้องห้าม ดังต่อไปนี้
(๑) คุณสมบัติทั่วไปและลักษณะต้องห้าม
(ก) มีสัญชาติไทย
(ข)
มีอายุไม่ต่ำกว่ายี่สิบห้าปีบริบูรณ์ในวันที่ได้รับการสรรหา
(ค) ไม่เป็นภิกษุ สามเณร นักพรตหรือนักบวช
(ง) ไม่เป็นคนไร้ความสามารถหรือเสมือนไร้ความสามารถ
(จ) ไม่เป็นผู้ต้องคำพิพากษาให้จำคุก
และถูกคุมขังอยู่โดยหมายของศาลหรือเป็นผู้ที่เคยต้องคำพิพากษาให้จำคุกโดยได้พ้นโทษมายังไม่ถึงห้าปีในวันที่ได้รับการสรรหา
เว้นแต่ในความผิดอันได้กระทำโดยประมาทหรือความผิดลหุโทษ
(ฉ) ไม่อยู่ในระหว่างถูกเพิกถอนสิทธิเลือกตั้ง
(ช) ไม่เป็นสมาชิกสภาผู้แทนราษฎร
สมาชิกวุฒิสภา สมาชิกสภาท้องถิ่น ผู้บริหารท้องถิ่น ผู้ดำรงตำแหน่งบริหารของพรรคการเมือง
กรรมการพรรคการเมือง ประธานสาขาพรรคการเมือง ข้าราชการการเมือง
หรือผู้ดำรงตำแหน่งทางการเมือง
(ซ) ไม่เป็นกรรมการการเลือกตั้ง ผู้ตรวจการแผ่นดิน
กรรมการสิทธิมนุษยชนแห่งชาติ ตุลาการศาลรัฐธรรมนูญ ตุลาการศาลปกครอง
กรรมการป้องกันและปราบปรามการทุจริตแห่งชาติ กรรมการตรวจเงินแผ่นดิน
หรือสมาชิกสภาที่ปรึกษาเศรษฐกิจและสังคมแห่งชาติ
(๒) คุณสมบัติเฉพาะ
(ก) สมาชิกซึ่งมาจากผู้แทนองค์กรภาคประชาสังคมตามมาตรา
๗ (๒) ต้องเป็นผู้ซึ่งเป็นที่ยอมรับนับถือของประชาชน
มีความรอบรู้และมีประสบการณ์ในกิจกรรมอันเป็นประโยชน์ร่วมกันของสาธารณะ
และมีความซื่อสัตย์สุจริต
(ข) สมาชิกผู้ทรงคุณวุฒิอื่นตามมาตรา ๗ (๗)
ต้องเป็นผู้ที่มีประสบการณ์ด้านการพัฒนาประชาธิปไตยเพื่อประชาชน
ไม่ว่าจากด้านวิชาการหรือมีประสบการณ์ที่ปฏิบัติจริง
เพื่อประโยชน์ในการพิจารณาคุณสมบัติของสมาชิกตามที่กำหนดใน
(๒) ให้คณะกรรมการสรรหาตามมาตรา ๑๑
กำหนดแนวทางพิจารณาและประกาศไว้ล่วงหน้าก่อนการสรรหาไม่น้อยกว่าสามสิบวัน
 
มาตรา ๑๑  ให้มีคณะกรรมการสรรหาทำหน้าที่สรรหาสมาชิกตามมาตรา
๗ (๒) และ (๗) ประกอบด้วย
(๑)
กรรมการการเลือกตั้งคนหนึ่งซึ่งคณะกรรมการการเลือกตั้งมอบหมาย
กรรมการสิทธิมนุษยชนแห่งชาติคนหนึ่งซึ่งคณะกรรมการสิทธิมนุษยชนแห่งชาติมอบหมาย
ผู้ตรวจการแผ่นดินคนหนึ่งซึ่งผู้ตรวจการแผ่นดินร่วมกันมอบหมาย และตุลาการศาลปกครองสูงสุดคนหนึ่งซึ่งประธานศาลปกครองสูงสุดมอบหมาย
(๒)
อาจารย์จากสถาบันอุดมศึกษาของรัฐและของเอกชนที่มีการให้ปริญญาด้านนิติศาสตร์ รัฐศาสตร์
รัฐประศาสนศาสตร์ เศรษฐศาสตร์ การพัฒนาสังคมหรือชุมชน และสื่อสารมวลชนจำนวนสามคน
ที่ได้รับการเสนอจากที่ประชุมร่วมกันของอธิการบดีสถาบันอุดมศึกษาของรัฐสองคน
และจากที่ประชุมร่วมกันของอธิการบดีสถาบันอุดมศึกษาเอกชนหนึ่งคน
ห้ามมิให้กรรมการสรรหาตาม (๑) และ (๒)
เสนอชื่อตนเองหรือรับการสรรหาเป็นสมาชิกตามมาตรา ๗ (๒) หรือ (๗) ในคราวนั้น
ให้คณะกรรมการสรรหาประชุมและเลือกกันเองให้คนหนึ่งเป็นประธานกรรมการสรรหา
ให้เลขาธิการเป็นเลขานุการของคณะกรรมการสรรหา
 
มาตรา ๑๒  การสรรหาสมาชิกตามมาตรา ๗ (๒) และ (๗)
ต้องกระทำให้เสร็จสิ้นภายในเก้าสิบวันนับแต่วันที่มีเหตุทำให้ต้องมีการเลือกบุคคลให้ดำรงตำแหน่งดังกล่าว
ให้เลขาธิการดำเนินการให้บุคคลตามมาตรา ๗ (๔) และ
(๕) เลือกกันเอง
ให้เสร็จสิ้นภายในเก้าสิบวันนับแต่วันที่มีเหตุทำให้ต้องมีการเลือกบุคคลให้ดำรงตำแหน่งดังกล่าว
 
มาตรา ๑๓  ให้คณะกรรมการสรรหาจัดทำบัญชีรายชื่อบุคคลที่ได้รับการสรรหาเป็นสมาชิกตามมาตรา
๗ (๒) และ (๗) พร้อมกับบัญชีรายชื่อสำรองซึ่งจัดลำดับ
ประเภทละเท่าจำนวนสมาชิกตามมาตรา ๗ (๒) หรือ (๗) แล้วแต่กรณี
เสนอต่อประธานรัฐสภาเพื่อประกาศแต่งตั้ง
และให้ประกาศรายชื่อผู้ได้รับการแต่งตั้งให้ดำรงตำแหน่งสมาชิก
และบัญชีรายชื่อสำรองในราชกิจจานุเบกษาด้วย
บุคคลที่ได้รับการสรรหาตามวรรคหนึ่ง
จะต้องได้รับคะแนนเสียงไม่น้อยกว่าสองในสามของคณะกรรมการสรรหา
บุคคลที่ได้รับการสรรหาต้องให้ความยินยอมในการเป็นสมาชิกตามมาตรา
๗ (๒) และ (๗) ก่อนการประกาศแต่งตั้ง
ให้คณะกรรมการสรรหามีอำนาจกำหนดวิธีปฏิบัติในการเสนอรายชื่อและการสรรหาเพื่อให้เป็นไปตามพระราชบัญญัตินี้ได้ตามที่เห็นสมควร
 
มาตรา ๑๔  ให้สมาชิกตามมาตรา ๗ (๑) (๒) และ (๗)
มีวาระการดำรงตำแหน่งคราวละสี่ปีนับแต่วันประกาศแต่งตั้ง
สมาชิกจะได้รับการสรรหาและแต่งตั้งติดต่อกันสองวาระมิได้
สมาชิกตามมาตรา ๗ (๑) (๒) หรือ (๗)
ซึ่งพ้นจากตำแหน่งตามวาระต้องปฏิบัติหน้าที่ต่อไปจนกว่าสมาชิกซึ่งได้รับการแต่งตั้งขึ้นใหม่จะเข้ารับหน้าที่
 
มาตรา ๑๕  นอกจากการพ้นจากตำแหน่งตามวาระ
สมาชิกพ้นจากตำแหน่งเมื่อ
(๑) ตาย
(๒) ลาออก
(๓) ขาดคุณสมบัติหรือมีลักษณะต้องห้ามตามมาตรา ๑๐
(๔)
สภาพัฒนาการเมืองมีมติด้วยคะแนนเสียงไม่น้อยกว่าสองในสามของจำนวนกรรมการเท่าที่มีอยู่ให้ถอดถอนออกจากตำแหน่ง
เพราะเหตุมีความประพฤติในทางเสื่อมเสียต่อการปฏิบัติหน้าที่
เมื่อสมาชิกตามมาตรา ๗ (๑)
พ้นจากตำแหน่งก่อนวาระตามวรรคหนึ่ง ให้ที่ประชุมตามมาตรา ๗ (๑)
ของจังหวัดนั้นดำเนินการเลือกบุคคลเป็นสมาชิกใหม่แทนสมาชิกที่พ้นตำแหน่งนั้น เว้นแต่วาระการดำรงตำแหน่งของสมาชิกผู้นั้นจะเหลืออยู่ไม่ถึงหนึ่งร้อยแปดสิบวัน
เมื่อบุคคลซึ่งเป็นสมาชิกประเภทใดตามมาตรา ๗ (๒)
หรือ (๗) พ้นจากตำแหน่งก่อนวาระตามวรรคหนึ่ง
ให้บุคคลในบัญชีรายชื่อสำรองของประเภทนั้นตามมาตรา ๑๓ วรรคหนึ่ง
ซึ่งได้รับการเสนอชื่อในลำดับถัดไปขึ้นมาเป็นสมาชิกแทนตำแหน่งที่ว่าง
สมาชิกที่เข้ามาแทนให้อยู่ในตำแหน่งเท่ากับวาระที่เหลืออยู่ของสมาชิกที่ตนแทน
 
มาตรา ๑๖  ในกรณีที่ตำแหน่งสมาชิกว่างลงไม่ว่าด้วยเหตุใด
ๆ และยังมิได้มีการสรรหาสมาชิกหรือเลือกกันเองขึ้นแทนตำแหน่งที่ว่าง
ให้สภาพัฒนาการเมืองประกอบด้วยสมาชิกเท่าที่มีอยู่
 
มาตรา ๑๗  การเรียกประชุม การเปิดและปิดสมัยประชุม
การประชุม องค์ประชุม การลงมติ การวินิจฉัยชี้ขาดและการตั้งคณะกรรมการต่าง ๆ
ให้เป็นไปตามระเบียบที่สภาพัฒนาการเมืองกำหนด
 
มาตรา ๑๘  สภาพัฒนาการเมืองมีสมัยประชุมปีละสองสมัย
สมัยประชุมแรกให้เปิดประชุมในหกเดือนแรกของปีงบประมาณ
และสมัยประชุมที่สองให้เปิดประชุมในหกเดือนหลังของปีงบประมาณ
สมัยประชุมหนึ่งให้มีระยะเวลาอย่างน้อยหนึ่งเดือนแต่ไม่เกินสองเดือน
 ทั้งนี้ ตามที่สภาพัฒนาการเมืองกำหนด
สมาชิกมีจำนวนไม่น้อยกว่าหนึ่งในสามของจำนวนสมาชิกทั้งหมดเท่าที่มีอยู่มีสิทธิเข้าชื่อร้องขอให้เรียกประชุมสภาพัฒนาการเมืองเป็นการประชุมสมัยวิสามัญได้โดยระบุเรื่องที่ขอให้ประชุมมาในคำร้อง
ในกรณีนี้ให้ประธานสภาพัฒนาการเมืองเรียกประชุมสภาพัฒนาการเมืองเป็นการประชุมสมัยวิสามัญ
 
มาตรา ๑๙  ในการปฏิบัติหน้าที่ และการลงมติ
สมาชิกย่อมมีอิสระและไม่ตกอยู่ภายใต้อาณัติมอบหมายหรือการครอบงำใด ๆ
เมื่อสภาพัฒนาการเมืองมีมติใดอันต้องดำเนินการโดยสำนักงาน
ให้สำนักงานดำเนินการให้เป็นไปตามมตินั้นโดยไม่ชักช้า
 
มาตรา ๒๐  สภาพัฒนาการเมืองอาจแต่งตั้งคณะกรรมการเพื่อปฏิบัติหน้าที่ใดอันเป็นอำนาจหน้าที่ของสภาพัฒนาการเมืองได้ตามที่เห็นสมควรแล้วให้รายงานต่อสภาพัฒนาการเมือง
 
มาตรา ๒๑  สภาพัฒนาการเมืองและคณะกรรมการตามมาตรา ๒๐
อาจเชิญข้าราชการ เจ้าหน้าที่ของรัฐ พนักงาน หรือลูกจ้างของหน่วยงานของรัฐ
หรือบุคคลหนึ่งบุคคลใดมาให้ข้อเท็จจริงหรือแสดงความคิดเห็นหรือให้จัดส่งเอกสาร
หรือข้อมูล เพื่อประกอบการพิจารณาได้ตามที่เห็นสมควร
ให้ข้าราชการ เจ้าหน้าที่ของรัฐ พนักงาน
หรือลูกจ้างของหน่วยงานของรัฐ หรือบุคคลตามวรรคหนึ่ง
ให้ความร่วมมือแก่สภาพัฒนาการเมือง
 
มาตรา ๒๒  ให้ประธานสภา รองประธานสภา สมาชิก
กรรมการสรรหาและกรรมการ ได้รับเบี้ยประชุม ค่าใช้จ่าย
และประโยชน์ตอบแทนอื่นในการดำเนินงานตามที่กำหนดในพระราชกฤษฎีกา แต่มิให้ได้รับเงินเดือน
หรือเงินประจำตำแหน่ง
 
หมวด ๓
สำนักงานสภาพัฒนาการเมือง
                   
 
มาตรา ๒๓  ให้มีสำนักงานสภาพัฒนาการเมือง
เป็นหน่วยงานอิสระในสถาบันพระปกเกล้า เพื่อสนับสนุนการดำเนินกิจการตามอำนาจหน้าที่ของสภาพัฒนาการเมือง
รวมทั้งเป็นหน่วยงานธุรการและงานวิชาการ ภายใต้การควบคุมดูแลของประธานสภา
 
มาตรา ๒๔  ให้สำนักงานมีอำนาจหน้าที่ ดังต่อไปนี้
(๑) รับผิดชอบงานธุรการของสภาพัฒนาการเมือง
(๒) จัดทำบัญชีรายชื่อและรับจดแจ้งการจัดตั้งองค์กรภาคประชาสังคมตามมาตรา
๗ (๒) เพื่อประโยชน์ในการดำเนินการตามพระราชบัญญัตินี้
(๓) เป็นหน่วยงานทางวิชาการให้แก่สภาพัฒนาการเมือง
และคณะกรรมการของสภาพัฒนาการเมือง
(๔) ประสานงานกับสถาบันพัฒนาองค์กรชุมชน
(องค์การมหาชน) เพื่อให้ได้มาซึ่งสมาชิกตามมาตรา ๗ (๑) และมาตรา ๑๕ วรรคสอง
(๕)
เป็นหน่วยธุรการให้แก่คณะกรรมการสรรหาในส่วนที่เกี่ยวข้องกับการดำเนินการสรรหาสมาชิกตามที่คณะกรรมการสรรหามอบหมาย
(๖)
ปฏิบัติการอื่นตามที่ประธานสภาหรือคณะกรรมการบริหารสำนักงานมอบหมาย
 
มาตรา ๒๕  ให้มีคณะกรรมการบริหารสำนักงาน มีหน้าที่กำกับดูแลการบริหารงานของสำนักงานให้เป็นอิสระและเป็นกลางทางการเมือง
ประกอบด้วยประธานสภาเป็นประธานกรรมการ รองประธานสภาเป็นรองประธานกรรมการ
กรรมการซึ่งสมาชิกตามมาตรา ๗ (๑) (๒) และ (๗) เลือกกันเองในแต่ละประเภทให้เหลือประเภทละหนึ่งคน
และกรรมการซึ่งสมาชิกตามมาตรา ๗ (๓) (๔) และ (๕)
ร่วมกันเลือกกันเองให้เหลือหนึ่งคน และให้เลขาธิการเป็นกรรมการและเลขานุการ
 
มาตรา ๒๖  ให้เลขาธิการเป็นผู้รับผิดชอบการบริหารงานของสำนักงาน
และอาจมีรองเลขาธิการคนหนึ่งหรือหลายคน เพื่อทำหน้าที่ตามที่เลขาธิการมอบหมาย
 
มาตรา ๒๗  เลขาธิการมีหน้าที่บริหารงานของสำนักงานให้เป็นไปตามนโยบายและระเบียบที่ออกโดยสภาพัฒนาการเมือง
และเป็นผู้บังคับบัญชาพนักงานและลูกจ้างของสำนักงาน และให้มีอำนาจหน้าที่
ดังต่อไปนี้
(๑)
ควบคุมดูแลและรับผิดชอบการดำเนินงานของสำนักงานต่อประธานสภา
(๒) จัดทำแผนปฏิบัติการประจำปีและกรอบวงเงินงบประมาณสำหรับการปฏิบัติการตามแผนปฏิบัติการของสำนักงานเสนอคณะกรรมการบริหารสำนักงาน
เมื่อได้รับความเห็นชอบแล้วให้เสนอต่อสภาพัฒนาการเมืองเพื่อพิจารณาให้ความเห็นชอบต่อไป
(๓)
เป็นนายทะเบียนองค์กรภาคประชาสังคมเพื่อดำเนินการตามมาตรา ๗ (๒)
(๔) ปฏิบัติการอื่นตามที่ประธานสภาหรือคณะกรรมการบริหารสำนักงานมอบหมาย
ในกรณีที่มีปัญหาเกี่ยวกับอำนาจหน้าที่และการดำเนินงานของสำนักงาน
ให้คณะกรรมการบริหารสำนักงานวินิจฉัยชี้ขาด
และให้เลขาธิการปฏิบัติตามคำวินิจฉัยนั้น
 
มาตรา ๒๘  ให้คณะรัฐมนตรีจัดสรรเงินอุดหนุนให้สถาบันเพื่อการปฏิบัติภารกิจของสภาพัฒนาการเมืองและสำนักงาน
และเงินอุดหนุนดังกล่าวจะนำไปใช้เพื่อกิจการอื่นอันมิใช่กิจการของสภาพัฒนาการเมืองมิได้
 
มาตรา ๒๙  ให้มีการจัดทำงบดุล และบัญชีรายได้รายจ่าย
สินทรัพย์และหนี้สินของสำนักงานแยกจากระบบบัญชีของสถาบันและให้ส่งผู้สอบบัญชีตรวจสอบ
ภายในเก้าสิบวันนับแต่วันสิ้นปีงบประมาณแผ่นดินทุกปี
ให้สำนักงานการตรวจเงินแผ่นดินหรือผู้สอบบัญชีอิสระที่สำนักงานการตรวจเงินแผ่นดินให้ความเห็นชอบเป็นผู้สอบบัญชีของสำนักงานทุกรอบปี
แล้วทำรายงานผลการสอบบัญชีเสนอต่อสภาพัฒนาการเมืองภายในหนึ่งร้อยห้าสิบวันนับแต่วันสิ้นปีงบประมาณแผ่นดินทุกปี
 
มาตรา ๓๐  เพื่อประโยชน์ในการประเมินผลการดำเนินงานของสภาพัฒนาการเมือง
เพื่อให้มีความคุ้มค่าต่องบประมาณและมีประสิทธิผลของการพัฒนาการเมือง
ให้สภาพัฒนาการเมืองแต่งตั้งคณะกรรมการอิสระติดตามและประเมินผลการปฏิบัติงานของสภาพัฒนาการเมือง
ประกอบด้วยประธานกรรมการและกรรมการอื่นจำนวนไม่น้อยกว่าสองคนแต่ไม่เกินสี่คน
ซึ่งแต่งตั้งจากผู้ทรงคุณวุฒิที่มิใช่สมาชิก
ให้คณะกรรมการอิสระติดตามและประเมินผลมีอำนาจหน้าที่
ดังต่อไปนี้
(๑) ติดตาม ตรวจสอบ
และประเมินผลงานของสภาพัฒนาการเมือง และของสำนักงานทุกปี
(๒)
จัดทำรายงานการประเมินผลงานเสนอต่อประธานสภาเพื่อเผยแพร่ต่อสาธารณชน
 
หมวด ๔
กองทุนพัฒนาการเมืองภาคพลเมือง
                   
 
มาตรา ๓๑  ให้จัดตั้งกองทุนพัฒนาการเมืองภาคพลเมืองขึ้นในสถาบันเพื่อช่วยเหลือกิจกรรมสาธารณะของชุมชน
รวมทั้งสนับสนุนการดำเนินการของกลุ่มประชาชนที่รวมตัวกันในลักษณะเครือข่ายทุกรูปแบบให้สามารถแสดงความคิดเห็นและเสนอความต้องการของชุมชนในพื้นที่
กองทุนประกอบด้วยเงินและทรัพย์สิน ดังต่อไปนี้
(๑) เงินทุนประเดิมที่รัฐบาลจัดสรรให้ตามมาตรา ๔๒
(๒) เงินอุดหนุนที่รัฐบาลจัดสรรให้จากงบประมาณแผ่นดิน
(๓) เงินหรือทรัพย์สินที่มีผู้มอบให้เพื่อสมทบกองทุน
(๔) ดอกผลหรือรายได้อื่น
(๕) เงินและทรัพย์สินอื่นที่ตกเป็นของกองทุน
การรับเงินหรือทรัพย์สินตาม (๓)
ต้องไม่มีเงื่อนไขหรือข้อกำหนดที่กำหนดทิศทางการดำเนินการของสภาพัฒนาการเมือง
และต้องมิใช่เป็นการรับเงินหรือทรัพย์สินจากต่างประเทศหรือองค์การระหว่างประเทศ
 
มาตรา ๓๒  ให้มีคณะกรรมการบริหารกองทุน
มีหน้าที่บริหารกองทุนให้เป็นไปตามระเบียบตามมาตรา ๖ (๕) (ก) ประกอบด้วย
คณะกรรมการบริหารสำนักงานตามมาตรา ๒๕ ผู้อำนวยการสำนักงบประมาณ
และผู้ทรงคุณวุฒิซึ่งมีความรู้เชี่ยวชาญทางการเงินการบัญชีหนึ่งคน
และผู้ทรงคุณวุฒิทางการพัฒนาสังคมหรือชุมชนหนึ่งคน
และให้เลขาธิการเป็นกรรมการและเลขานุการ
การแต่งตั้ง
วาระการดำรงตำแหน่งและการพ้นจากตำแหน่งของผู้ทรงคุณวุฒิตามวรรคหนึ่งให้เป็นไปตามระเบียบที่สภาพัฒนาการเมืองกำหนด
 
มาตรา ๓๓  การใช้จ่ายเงินกองทุนเพื่อสนับสนุนการดำเนินกิจกรรมตามมาตรา
๓๑ ให้คำนึงถึงกิจกรรมที่มีลักษณะ ดังต่อไปนี้
(๑)
กิจกรรมที่มีลักษณะการดำเนินงานที่เป็นการส่งเสริมและสนับสนุนการพัฒนาการเมืองภาคพลเมือง
การพัฒนาวัฒนธรรมประชาธิปไตย และสถาบันทางการเมือง รวมทั้งสถาบันอื่นที่เกี่ยวข้อง
(๒)
กิจกรรมที่เป็นการสนับสนุนหรือส่งเสริมให้ประชาชนเกิดความตระหนักถึงความสำคัญของการเมือง
สิทธิ
หน้าที่และความรับผิดชอบของประชาชนที่พึงมีภายใต้ระบอบการปกครองแบบประชาธิปไตยอันมีพระมหากษัตริย์ทรงเป็นประมุข
(๓) กิจกรรมที่เป็นการส่งเสริมและพัฒนาศักยภาพของประชาชน
ชุมชน หรือองค์กรภาคประชาสังคม โดยเฉพาะบทบาทของประชาชน ชุมชน
หรือองค์กรภาคประชาสังคม
ในส่วนที่เกี่ยวข้องกับการบริหารจัดการทรัพยากรท้องถิ่นและภูมิปัญญาท้องถิ่น
(๔) การศึกษาวิจัยที่เกี่ยวข้องกับ (๑) (๒) หรือ (๓)
(๕) กิจกรรมอื่นตามวัตถุประสงค์ของกองทุนที่สภาพัฒนาการเมืองเห็นสมควร
 
มาตรา ๓๔  เงินและทรัพย์สินตามมาตรา ๓๑
ให้ส่งเข้ากองทุน
โดยไม่ต้องนำส่งคลังเป็นรายได้แผ่นดินตามกฎหมายว่าด้วยเงินคงคลังและกฎหมายว่าด้วยวิธีการงบประมาณ
 
มาตรา ๓๕  บรรดาอสังหาริมทรัพย์ที่กองทุนได้มาตามมาตรา
๓๑ โดยมีผู้มอบให้หรือได้มาโดยการซื้อด้วยเงินรายได้ของกองทุน
หรือแลกเปลี่ยนกับทรัพย์สินของกองทุน ให้เป็นกรรมสิทธิ์ของสถาบัน และให้นำมาตรา ๒๘
มาใช้บังคับโดยอนุโลม
 
มาตรา ๓๖  ทรัพย์สินของกองทุนไม่อยู่ในความรับผิดแห่งการบังคับคดี
และบุคคลใดจะยกอายุความขึ้นเป็นข้อต่อสู้กับสถาบันในเรื่องทรัพย์สินของกองทุนมิได้
 
มาตรา ๓๗  การจัดทำบัญชีเพื่อแสดงผลการดำเนินงานและฐานะการเงิน
การสอบบัญชี การจัดทำงบการเงินและการแสดงความเห็นต่องบการเงินของผู้สอบบัญชีสำหรับกองทุน
ให้นำมาตรา ๒๙ มาใช้บังคับโดยอนุโลม
 
มาตรา ๓๘  ให้จัดทำรายงานการรับและการใช้จ่ายเงินของกองทุนเสนอต่อคณะรัฐมนตรีเมื่อสิ้นปีงบประมาณทุกปี
และให้คณะรัฐมนตรีทำรายงานเสนอต่อสภาผู้แทนราษฎรและวุฒิสภาต่อไป
 
บทเฉพาะกาล
                   
 
มาตรา ๓๙  ในวาระเริ่มแรก
ให้สภาพัฒนาการเมืองประกอบด้วยผู้ที่ประธานรัฐสภาแต่งตั้งเป็นประธานสภา
ผู้แทนองค์กรชุมชนตามกฎหมายว่าด้วยสภาองค์กรชุมชนจำนวนสามคน
ผู้แทนองค์กรภาคประชาสังคมอื่นจำนวนสามคน และผู้ทรงคุณวุฒิอื่นจำนวนห้าคน  ทั้งนี้ ตามที่ประธานรัฐสภาแต่งตั้ง
ผู้ได้รับแต่งตั้งตามวรรคหนึ่งต้องมีคุณสมบัติและไม่มีลักษณะต้องห้ามตามมาตรา
๑๐ (๑)
ให้สภาพัฒนาการเมืองตามวรรคหนึ่งดำเนินการออกระเบียบที่จำเป็นตามพระราชบัญญัตินี้
และดำเนินการเพื่อให้ได้มาซึ่งสมาชิกสภาพัฒนาการเมืองตามมาตรา ๗
ให้แล้วเสร็จภายในสองร้อยสี่สิบวันนับแต่วันที่พระราชบัญญัตินี้ใช้บังคับและมิให้นำมาตรา
๑๘ มาใช้บังคับ
 
มาตรา ๔๐  ในวาระเริ่มแรกให้เลขาธิการดำเนินการดัง ต่อไปนี้
(๑) ประสานงานกับสถาบันพัฒนาองค์กรชุมชน
(องค์การมหาชน) เพื่อให้ได้มาซึ่งสมาชิกตามมาตรา ๗ (๑)
ภายในสองร้อยสิบวันนับแต่วันที่พระราชบัญญัตินี้ใช้บังคับ และ
(๒) ประกาศให้องค์กรภาคประชาสังคมอื่น ตามมาตรา ๗
(๒) มาจดแจ้งการจัดตั้งภายในหนึ่งร้อยยี่สิบวันนับแต่วันที่พระราชบัญญัตินี้ใช้บังคับ
และเมื่อครบกำหนดเวลาดังกล่าวแล้วให้ดำเนินการตามมาตรา ๘ มาตรา ๙ และมาตรา ๑๑
โดยถือว่าองค์กรภาคประชาสังคมที่จดแจ้งการจัดตั้งภายในกำหนดเวลาดังกล่าวเป็นองค์กรภาคประชาสังคมตามพระราชบัญญัตินี้
 
มาตรา ๔๑  เมื่อครบกำหนดสามปี นับแต่วันที่พระราชบัญญัตินี้ใช้บังคับให้สภาพัฒนาการเมืองพิจารณาทบทวนว่าสมควรยกเลิกหรือแก้ไขเพิ่มเติมพระราชบัญญัตินี้
เพื่อให้มีการจัดตั้งสำนักงานสภาพัฒนาการเมืองเป็นการเฉพาะ หรือสมควรแก้ไขเพิ่มเติมพระราชบัญญัตินี้ในประเด็นอื่นหรือไม่
 
มาตรา ๔๒  ให้โอนเงินงบประมาณของสำนักเลขาธิการนายกรัฐมนตรี
ในส่วนที่เกี่ยวกับคณะกรรมการเตรียมการจัดตั้งสภาพัฒนาการเมืองและยกร่างแผนแม่บทพัฒนาการเมืองตามคำสั่งสำนักนายกรัฐมนตรี
ที่ ๒๕๖/๒๕๔๙ เรื่อง
แต่งตั้งคณะกรรมการเตรียมการจัดตั้งสภาพัฒนาการเมืองและยกร่างแผนแม่บทพัฒนาการเมือง
ลงวันที่ ๒๙ พฤศจิกายน ๒๕๔๙ มาเป็นของกองทุนตามพระราชบัญญัตินี้
โดยให้ถือว่าเป็นเงินกองทุนตามมาตรา ๓๑ (๑)
และให้รัฐบาลจัดสรรเงินให้กองทุนตามความจำเป็นตามที่สภาพัฒนาการเมืองร้องขอ
 
 
ผู้รับสนองพระบรมราชโองการ
พลเอก สุรยุทธ์  จุลานนท์นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ โดยที่มาตรา ๗๘ (๗)
ของรัฐธรรมนูญแห่งราชอาณาจักรไทย ได้บัญญัติให้มีการจัดทำแผนพัฒนาการเมือง
รวมทั้งจัดให้มีสภาพัฒนาการเมืองที่มีความเป็นอิสระ
เพื่อติดตามสอดส่องให้มีการปฏิบัติตามแผนดังกล่าวอย่างเคร่งครัด ประกอบกับมาตรา ๘๗
(๔) ของรัฐธรรมนูญแห่งราชอาณาจักรไทย
ได้บัญญัติให้มีกฎหมายจัดตั้งกองทุนพัฒนาการเมืองภาคพลเมือง เพื่อช่วยเหลือการดำเนินกิจกรรมสาธารณะของชุมชน
รวมทั้งสนับสนุนการดำเนินการของกลุ่มประชาชนที่รวมตัวกันในลักษณะเครือข่ายทุกรูปแบบให้สามารถแสดงความคิดเห็นและเสนอความต้องการของชุมชนในพื้นที่
ในการนี้ จึงสมควรกำหนดให้มีสภาพัฒนาการเมืองโดยมีวัตถุประสงค์ในการพัฒนาการเมือง ส่งเสริมการพัฒนาคุณธรรมและจริยธรรมของผู้ดำรงตำแหน่งทางการเมืองและเจ้าหน้าที่ของรัฐ
รวมทั้งดำเนินการให้ประชาชนมีความเข้มแข็งในทางการเมือง  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
วิภา/แก้ไข
วศิน/ตรวจ
๑๑ พฤศจิกายน.๒๕๕๖
 
 
 





[๑] ราชกิจจานุเบกษา
เล่ม ๑๒๕/ตอนที่ ๒๔ ก/หน้า ๑/๒๙ มกราคม ๒๕๕๑




