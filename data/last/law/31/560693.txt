








พระราชบัญญัติ







พระราชบัญญัติ
ว่าด้วยสภากาชาดไทย
พระพุทธศักราช ๒๔๖๑
                   
 
พระบาทสมเด็จพระรามาธิบดีศรีสินทรมหาวชิราวุธ
พระมงกุฎเกล้าเจ้าอยู่หัว 
มีพระบรมราชโองการมา
ณ พระสุรสีหนาทให้ประกาศทราบทั่วกันว่า
 
เมื่อปีพระพุทธศักราช ๒๔๓๖
พระราชวงศานุวงศ์และข้าราชการประชาชนชายหญิงมากหลาย
ได้มีน้ำใจปรีดีพร้อมเพรียงกันออกเงินเป็นทุนตั้งสมาคมขึ้นอย่างหนึ่ง
สำหรับจัดหาเครื่องยาเครื่องพยาบาลให้แก่ทหารซึ่งต้องไปราชการในสนาม
กระทำกิจทั้งนี้ด้วยความเมตตาการุณเป็นการเชิดชูเกียรติคุณของชาติบ้านเมือง
จึงสมเด็จพระบรมชนกนารถพระบาทสมเด็จพระรามาธิบดีศรีสินทร
มหาจุฬาลงกรณ์ พระจุลจอมเกล้าเจ้าอยู่หัว ทรงพระกรุณาโปรดเกล้าฯ
รับสมาคมนั้นเข้าไว้ในพระบรมราชูปถัมภ์
และพระราชทานนามว่า สภาอุนาโลมแดงแต่ภายหลังเปลี่ยนนามเป็น สภากาชาดไทย และสมเด็จพระบรมราชินีนารถพระบรมราชชนนีพันปีหลวงได้ทรงรับตำแหน่งสภานายิกา
มีกรรมการินีจัดดำเนินการของสภาตลอดมาเป็นลำดับ สภาได้ทำประโยชน์ให้แก่มหาชนเป็นเอนกประการ
เช่น สร้างโรงพยาบาลจุฬาลงกรณ์ขึ้นเป็นที่รักษาพยาบาลคนเจ็บไข้ทั่วไป
ทั้งตั้งโรงเรียนนางพยาบาลเพื่อฝึกหัดสั่งสอนกุลสตรีให้มีความรู้ในเชิงการพยาบาลไข้และช่วยการคลอดบุตร
สำหรับทำคุณประโยชน์ให้แก่เพื่อนมนุษย์ทั้งหลาย ดังนี้เป็นต้น
 
บัดนี้
ทรงพระราชดำริว่าสมควรจะวางระเบียบการสำหรับสภากาชาดไทยนี้ให้เป็นหลักฐานมั่นคงบริบูรณ์ดียิ่งขึ้น
จึงมีพระบรมราชโองการดำรัสสั่งให้ตราพระราชบัญญัติไว้สืบไปดังนี้ ว่า
 
หมวดที่ ๑
ว่าด้วยความมุ่งหมาย
สำหรับสภาและหน้าที่กรรมการ
                   
 
มาตรา ๑ 
สภากาชาดไทยมีไว้ด้วยความมุ่งหมายจะกระทำกิจในทางเมตตาการุณดังจะกล่าวต่อไปนี้
ก.
จัดสถานที่ถาวรสำหรับทำการรักษาพยาบาลคนเจ็บไข้ ไม่ว่าชาติใดภาษาใด
ข.
จัดการช่วยเหลือผู้รับภัยเนื่องจากอุบัติเหตุ
เช่น มีโรคร้ายเกิดแพร่หลายขึ้นในทำเลใดทำเลหนึ่ง เกิดอุทกภัย
ดังนี้เป็นต้น
ค.
จัดการสั่งสอนนางพยาบาล สะสมบุคคลที่จะทำการในหน้าที่นางพยาบาล
และอำนวยการทั้งปวงในเรื่องนี้
ง.
บำรุงกิจการทางแพทยศาสตร์ให้เจริญรุ่งเรืองยิ่งขึ้น
จ.
ช่วยกองทัพบกทัพเรือในทางพยาบาล ทั้งในเวลาสงครามและยามสงบศึก
ให้สภากาชาดไทยมีฐานะเป็นนิติบุคคล
ดำเนินการอันเป็นสาธารณกุศลเพื่อมนุษยธรรมตามหลักการของกาชาดสากล
และพึงได้รับการสนับสนุนการดำเนินการจากรัฐ[๑]
 
มาตรา ๑/๑[๒] 
กิจการของสภากาชาดไทยไม่อยู่ภายใต้บังคับแห่งกฎหมายว่าด้วยการคุ้มครองแรงงาน
กฎหมายว่าด้วยแรงงานสัมพันธ์ กฎหมายว่าด้วยการประกันสังคม
และกฎหมายว่าด้วยเงินทดแทน
 
มาตรา ๒  พระบาทสมเด็จพระเจ้าอยู่หัว
ทรงดำรงตำแหน่งบรมราชูปถัมภกแห่งสภานี้


มาตรา ๓ 
ทรงพระกรุณาโปรดเกล้าฯ ตั้งบุคคลผู้ไว้วางพระราชหฤทัยอย่างสนิทเป็นสภานายก
๑ (ถ้าเป็นหญิงก็เรียกว่าสภานายิกา) อุปนายกผู้อำนวยการสภา
๑
 
มาตรา ๔ 
นอกจากที่กล่าวแล้วในมาตรา ๓ ให้มีตำแหน่งกรรมการของสภา คือ
เลขาธิการ
๑
ผู้ช่วยเลขาธิการ
๑
เหรัญญิก
๑
ผู้ช่วยเหรัญญิก
๑
กรรมการที่ปรึกษา
ไม่จำกัดจำนวน
ผู้อำนวยการกองแยกของสภา
เช่น ผู้อำนวยการโรงพยาบาลของสภาโรงใดโรงหนึ่ง ดังนี้เป็นต้น
ตำแหน่งกรรมการของสภา
ซึ่งกล่าวมานี้ ให้สภานายกเป็นผู้เลือกบุคคลและสั่งตั้งบรรจุได้เอง
 
มาตรา ๕ 
สภานายกกับอุปนายกผู้อำนวยการสภา เป็นผู้อำนวยการสั่งการร่วมกันแทนกัน ให้การงานทั้งปวงของสภาดำเนินไปโดยเรียบร้อย
ทั้งมีอำนาจบังคับบัญชาการสิทธิขาดในกิจการทั้งปวงของสภานี้
พระราชทานพระบรมราชานุญาตให้สภานายกและอุปนายกผู้อำนวยการสภากาชาดไทย กราบบังคมทูลพระกรุณาโดยตรงในเรื่องซึ่งเกี่ยวกับกิจการของสภา
ทั้งพูดจาโต้ตอบกับเสนาบดีเจ้ากระทรวงทบวงการได้ในฐานะเสมอหน้ากัน
 
มาตรา ๖ 
เลขาธิการ มีหน้าที่ดูแลรับผิดชอบในการสรรพหนังสือ
ซึ่งมีโต้ตอบไปมาระหว่างกรรมการสภาและคณะอื่น ๆ ทั้งเป็นผู้รวบรวมรักษาข้อบังคับคำสั่งและระเบียบการทั้งปวง
กับมีหน้าที่ในเรื่องรับสมาชิกขึ้นทะเบียนจำหน่ายออกจากทะเบียนและรักษาทะเบียนนั้น
มีผู้ช่วยเลขาธิการช่วยเหลือในการทั้งปวงนี้
 
มาตรา ๗  เหรัญญิก มีหน้าที่ดูแลรับผิดชอบในสรรพกิจซึ่งเนื่องกับการเบิกจ่าย
การรักษาเงิน
ผลประโยชน์ และสมบัติทั้งปวงของสภา มีผู้ช่วยเหรัญญิกช่วยเหลือในการทั้งปวงนี้
ระเบียบการเบิกจ่ายรักษาเงินให้ดำเนินอนุโลมตามระเบียบของกระทรวงพระคลังมหาสมบัติมากที่สุดที่จะเป็นได้
 
มาตรา ๘  กรรมการที่ปรึกษา
เป็นตำแหน่งสำหรับให้เกียรติยศแก่ผู้ที่ได้ทำการช่วยเหลือสภามาแล้วในกิจการต่าง
ๆ หรือกำลังทำอยู่ให้มีหน้าที่ทำการทั้งปวงซึ่งสภานายก หรืออุปนายกผู้อำนวยการขอร้องให้กระทำ
 
มาตรา ๙ 
ผู้อำนวยการกองแยกนั้น เมื่อได้รับมอบให้เป็นหัวหน้าในกองใด เช่น เป็นผู้อำนวยการโรงพยาบาลของสภา
เป็นผู้อำนวยการปาสตุระสภา เป็นผู้อำนวยการกองพยาบาลสนามดังนี้เป็นต้น ก็ให้เป็นผู้รับผิดชอบและบังคับบัญชาให้การงานในกองนั้น ๆ
ดำเนินไปโดยเรียบร้อยสมประสงค์ของกรรมการสภา
ผู้อำนวยการเหล่านี้
มีอำนาจที่จะออกข้อบังคับวางระเบียบการต่าง ๆ ภายในกองของตน
แต่ก่อนที่จะออกนั้นต้องได้หารือและได้รับอนุมัติจากอุปนายกผู้อำนวยการสภาเสียก่อน
 
มาตรา ๑๐ 
พระราชทานพระบรมราชานุญาตให้กรรมการสภากาชาดไทย จัดการเรี่ยไรในหนทางต่าง ๆ
ที่ชอบด้วยพระราชกำหนดกฎหมาย เพื่อรับเงินมาเป็นทุนดำเนินกิจการของสภาให้เจริญรุ่งเรืองยิ่ง
ๆ ไป
 
มาตรา ๑๐/๑[๓]  ทุนของสภากาชาดไทย ประกอบด้วย
(๑) เงินอุดหนุนที่รัฐบาลจัดสรรให้โดยตรงจากงบประมาณรายจ่ายประจำปี
(๒) เงินหรือทรัพย์สินที่มีผู้บริจาคให้
(๓) ค่าบำรุง ค่าธรรมเนียม ค่าบริการ หรือรายได้จากการดำเนินการ
(๔) ดอกผลของเงินหรือรายได้จากทรัพย์สินของสภากาชาดไทย
(๕) รายได้หรือผลประโยชน์อื่น
เพื่อประโยชน์ในการจัดสรรเงินอุดหนุนให้แก่สภากาชาดไทย
ให้สภากาชาดไทยเสนอขอรับงบประมาณรายจ่ายประจำปีต่อคณะรัฐมนตรี
โดยความเห็นชอบของนายกรัฐมนตรี
เพื่อจัดสรรเป็นเงินอุดหนุนของสภากาชาดไทยไว้ในพระราชบัญญัติงบประมาณรายจ่ายประจำปี
หรือพระราชบัญญัติงบประมาณรายจ่ายเพิ่มเติม แล้วแต่กรณี
ให้กระทรวงการคลังกำหนดระเบียบวิธีการในการเบิกจ่ายเงินงบประมาณรายจ่ายของสภากาชาดไทย
 
มาตรา ๑๐/๒[๔] 
บรรดาเงินหรือรายได้ของสภากาชาดไทย ไม่เป็นเงินหรือรายได้ที่ต้องนำส่งกระทรวงการคลัง
การใช้จ่ายเงินหรือรายได้ของสภากาชาดไทย
ให้เป็นไปเพื่อประโยชน์แก่กิจการของสภากาชาดไทยตามข้อบังคับและระเบียบที่คณะกรรมการสภากาชาดไทยกำหนด
 
มาตรา ๑๐/๓[๕] 
ทรัพย์สินของสภากาชาดไทยไม่อยู่ในความรับผิดแห่งการบังคับคดี
ตลอดจนการบังคับทางปกครอง
 
มาตรา ๑๐/๔[๖]  การบัญชีของสภากาชาดไทย
ให้จัดทำตามมาตรฐานการบัญชีตามกฎหมายว่าด้วยการบัญชีและหลักเกณฑ์ที่คณะกรรมการสภากาชาดไทยกำหนด
และต้องจัดให้มีการตรวจสอบภายในเกี่ยวกับการเงิน การบัญชี
และการพัสดุของสภากาชาดไทย
ตลอดจนรายงานผลการตรวจสอบให้คณะกรรมการสภากาชาดไทยทราบอย่างน้อยปีละครั้ง
ในการตรวจสอบภายใน
ให้มีคณะกรรมการตรวจสอบของสภากาชาดไทยทำหน้าที่ตรวจสอบภายในตามข้อบังคับที่คณะกรรมการสภากาชาดไทยกำหนด
และให้รับผิดชอบขึ้นตรงต่อคณะกรรมการสภากาชาดไทย
 
มาตรา ๑๐/๕[๗] 
ให้สภากาชาดไทยจัดทำงบการเงินตามกฎหมายว่าด้วยการบัญชีส่งผู้สอบบัญชีภายในหนึ่งร้อยยี่สิบวันนับแต่วันสิ้นปีงบประมาณ
เพื่อตรวจสอบ
ให้คณะกรรมการสภากาชาดไทยแต่งตั้งบุคคลใดหรือขอให้หน่วยงานของรัฐเป็นผู้สอบบัญชีของสภากาชาดไทย
และให้ทำการตรวจสอบรับรองบัญชีและการเงินของสภากาชาดไทยทุกรอบปีงบประมาณ
แล้วทำรายงานผลการสอบบัญชีเสนอต่อคณะกรรมการสภากาชาดไทยภายในหนึ่งร้อยแปดสิบวันนับแต่วันสิ้นปีงบประมาณทุกปี
และให้สภากาชาดไทยจัดทำรายงานผลการดำเนินงานประจำปีตามข้อบังคับที่คณะกรรมการสภากาชาดไทยกำหนด
 
หมวดที่ ๒
ว่าด้วยสมาชิก
                   
 
มาตรา ๑๑ 
บุคคลซึ่งจะเข้าเป็นสมาชิกในสภากาชาดไทย ต้องเป็นผู้ซึ่งอุปถัมภ์ค้ำชูช่วยเหลือทำนุบำรุงหรือทำประโยชน์อย่างใดอย่างหนึ่งให้แก่สภา
หรือที่อุปนายกผู้อำนวยการเห็นว่าสมควรเชิญเป็นสมาชิกพิเศษเพราะจะนำมาซึ่งเกียรติศักดิ์แก่สภา
อนึ่งผู้ซึ่งจะเป็นสมาชิกนั้นไม่จำกัดว่าหญิงหรือชายย่อมจะเป็นได้เท่ากัน
 
มาตรา ๑๒ 
ให้แบ่งสมาชิกออกเป็น ๔ ประเภท คือ
๑.
สมาชิกพิเศษ
๒.
สมาชิกกิติมศักดิ์
๓.
สมาชิกวิสามัญ
๔.
สมาชิกสามัญ
 
มาตรา ๑๓ 
สมาชิกพิเศษ ได้แก่ผู้ซึ่งอุปนายกผู้อำนวยการเชิญเป็นสมาชิก เพราะจะนำมาซึ่งเกียรติศักดิ์แก่สภาดังว่ามาแล้ว
 
มาตรา ๑๔ 
สมาชิกกิติมศักดิ์ ได้แก่ผู้ซึ่งได้ให้ทรัพย์สินเงินทองแก่สภา เช่น ให้เงินสำหรับสร้างถาวรวัตถุ ให้ทรัพย์สมบัติอย่างใด ๆ
ในคราวเดียวซึ่งตีราคาได้กว่า ๓,๐๐๐ บาท
หรือให้เงินในคราวเดียวกว่า ๓,๐๐๐ บาทขึ้นไป
ผู้ใดได้ให้ทรัพย์สินเงินทองแก่สภาแล้วดังว่านี้
นับแต่ต้นปีพระพุทธศักราช ๒๔๕๗ ลงมา ให้นับว่าเป็นสมาชิกกิติมศักดิ์จงทุกคน
 
มาตรา ๑๕  สมาชิกวิสามัญ
ได้แก่ผู้ซึ่งให้เงินแก่สภาเป็นการบำรุงประจำปี ปีละไม่ต่ำกว่า ๑๐๐ บาท ทุก ๆ ปีไป
 
มาตรา ๑๖ 
สมาชิกสามัญ ได้แก่ผู้มีความรู้สอบไล่ได้ประกาศนียบัตรของสภากาชาดไทยในวิชาพยาบาลอย่าง ๑
ทั้งได้แก่ผู้ให้เงินบำรุงสภาประจำปี ปีละ ๑๐ บาท ทุกปีเสมอไป
 
มาตรา ๑๗ 
ผู้ใดสมัครจะเข้าเป็นสมาชิกประเภทใดประเภทหนึ่งดังกล่าวไว้ในมาตรา ๑๔ มาตรา
๑๕ มาตรา ๑๖ ให้เขียนจดหมายแสดงความประสงค์ส่งมายังอุปนายกผู้อำนวยการ
หรือเลขาธิการสภา เมื่ออุปนายกผู้อำนวยการพิจารณาเห็นสมควรจะรับเป็นสมาชิกแล้ว
จักได้สั่งให้ขึ้นทะเบียนและแจ้งไปให้ผู้นั้นทราบ หรือให้เลขาธิการแจ้งไปให้ทราบ
 
มาตรา ๑๘ 
สมาชิกมีสิทธิที่จะขอให้แพทย์ของสภาทำการรักษาพยาบาลให้ แล้วเสียเงินค่ารักษาพยาบาลเพียงครึ่งอัตราซึ่งเก็บจากคนที่มิใช่สมาชิก
 
มาตรา ๑๙ 
การส่งเงินบำรุงนั้น จะส่งตรงให้สภานายก หรืออุปนายกผู้อำนวยการ หรือเลขาธิการ หรือเหรัญญิก ก็ได้ทั้งสิ้น
ส่งเป็นตัวเงินก็ได้ เป็นใบเช็คหรือเป็นธนาณัติเป็นตั๋วดร๊าฟก็ได้
 
มาตรา ๒๐  ในวันสิ้นปีใดปีหนึ่ง
ถ้าปรากฏว่าสมาชิกวิสามัญหรือสมาชิกสามัญผู้ใด
มิได้ส่งเงินบำรุงประจำปีนั้นมายังกรรมการสภา ให้นับว่าขาดจากสมาชิก
ให้คัดนามออกจากทะเบียนทีเดียว
 
มาตรา ๒๑ 
สมาชิกผู้ใดมีความประสงค์จะลาออกจากตำแหน่งสมาชิก ก็ทำได้ แต่ต้องแจ้งความเป็นลายลักษณ์อักษรมายังเลขาธิการ
และถ้ามีหนี้เกี่ยวค้างอยู่กับสภา ต้องใช้เสียให้เสร็จสิ้นก่อนออก
 
มาตรา ๒๒ 
ให้เป็นที่เข้าใจกันว่าสภากาชาดไทยนี้เป็นสมาคมสำหรับประกอบการกุศลโดยแท้
การเข้าเป็นสมาชิกในสภานี้ชอบด้วยพระราชนิยมยิ่งนัก
เพราะฉะนั้นในกระทรวงทบวงการใดมีกฎข้อบังคับว่าผู้รับราชการในกระทรวงทบวงการนั้น ๆ
ต้องขออนุญาตผู้บังคับบัญชาก่อนเข้าเป็นสมาชิกในสมาคมต่าง
ๆ ดังนั้นไซร้ ให้ถือว่าการเข้าเป็นสมาชิกสภากาชาดไทยนี้ พระราชทานพระบรมราชานุญาตแล้วเสร็จ
หมวดที่ ๓
ว่าด้วยเครื่องหมาย
                   
 
มาตรา ๒๓ 
รูปกาชาด (กากบาทแดง) เป็นเครื่องหมายของสภากาชาดไทยเช่นเดียวกับสภากาชาดของทุกประเทศ
ห้ามมิให้ผู้หนึ่งผู้ใดภายในพระราชอาณาเขตไทยนี้ใช้รูปกาชาด (กากบาทแดง)
นี้เป็นเครื่องหมายสำหรับการใด ๆ เช่นใช้เป็นตรายี่ห้อในการขายของเป็นต้น
ห้ามมิให้เขียนหรือติดไว้ ณ ที่ใด ๆ เป็นอันขาด
นอกจากได้รับอนุญาตแล้วจากกรรมการสภากาชาดไทย
 
มาตรา ๒๔ 
ให้มีเครื่องหมายสำหรับสมาชิกของสภากาชาดไทยเป็นเข็มกลัดทองลงยาหรือเงินกาไหล่ทองลงยา
รูปกลมเส้นผ่าศูนย์กลางยาว ๒ ๑/๒ เซนติเมตร
ขอบวงกลมนั้นมีรูปเป็นจักร และมีอักษรพระบรมนามาภิไธยย่อ จ.ป.ร.
ทับบนรูปกาชาดวางอยู่กลาง
เข็มนี้สำหรับกลัดที่อกเสื้อ
 
มาตรา ๒๕ 
เฉพาะผู้ซึ่งเป็นกรรมการหรือสมาชิกของสภากาชาดไทยเท่านั้นจะมีสิทธิกลัดเข็มนี้ได้
และเข็มนี้กรรมการสภาจะแจกให้แก่สมาชิกทุกคนไม่คิดราคา ผู้ใดออกจากสมาชิกต้องส่งเข็มนี้คืน
 
หมวดที่ ๓/๑
เหรียญกาชาด[๘]
                   
 
มาตรา ๒๕/๑  เหรียญกาชาดมีสามประเภท คือ
เหรียญกาชาดสมนาคุณ เหรียญกาชาดสรรเสริญ และเหรียญกาชาดสดุดี
 
มาตรา ๒๕/๒  เหรียญกาชาดสมนาคุณ มีลักษณะเป็นเหรียญโลหะกลมแบน
เส้นผ่าศูนย์กลาง ๒๗ มิลลิเมตร
ด้านหน้ามีรูปกาชาดและรูปนางพยาบาลประคองทารกกับคนชรา
ด้านหลังกลางเหรียญมีที่ว่างสำหรับจารึกนามผู้ได้รับเหรียญและพุทธศักราช
ภายในวงขอบเหรียญเบื้องบนมีข้อความว่า สภากาชาด
และภายในวงขอบเหรียญเบื้องล่างมีข้อความว่า สมนาคุณ ด้านหน้ามีห่วงเป็นรูปกระหนก สำหรับบุรุษใช้ห้อยกับแพรแถบสีขาวกว้าง ๓๐
มิลลิเมตร ด้านหน้าแพรแถบตรงกลางมีกาชาดลงยา
สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
เหรียญกาชาดสมนาคุณ
มีลำดับเป็น ๓ ชั้น คือ
ชั้นที่
๑ ทองคำลงยาที่กาชาด
ชั้นที่
๒ เงินกาไหล่ทอง
ชั้นที่
๓ เงินรมดำ
 
มาตรา ๒๕/๓  เหรียญกาชาดสรรเสริญ
มีลักษณะเป็นเหรียญทองแดงแบนรูปกาชาดมีวงกลมเส้นผ่าศูนย์กลาง ๓๐ มิลลิเมตรทับอยู่
ด้านหน้ามีรูปนางเมขลาอุ้มพระชนกขึ้นจากมหาสมุทรด้านหลังกลางเหรียญมีข้อความว่า
กาชาดสรรเสริญ
มีห่วงห้อย สำหรับบุรุษใช้ห้อยกับแพรแถบสีขาว กว้าง ๓๐ มิลลิเมตร
มีริ้วสีแดงใกล้ขอบทั้งสองข้าง ด้านหน้าแพรแถบตรงกลางมีกาชาดลงยา
สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
 
มาตรา ๒๕/๔  เหรียญกาชาดสดุดี
มีลักษณะเป็นเหรียญกลมแบน เส้นผ่าศูนย์กลาง ๓๐ มิลลิเมตร ด้านหน้า
กลางเหรียญมีพระรูปสมเด็จพระนางเจ้าสิริกิติ์
พระบรมราชินีนาถทรงฉลองพระองค์ชุดไทยประยุกต์
ทรงสายสะพายและสายสร้อยแห่งเครื่องขัตติยราชอิสริยาภรณ์
อันมีเกียรติคุณรุ่งเรืองยิ่งมหาจักรีบรมราชวงศ์
พระอังสาเบื้องซ้ายประดับดวงตราปฐมจุลจอมเกล้า เหรียญดุษฎีมาลา เข็มศิลปวิทยา
และเหรียญรัตนาภรณ์รัชกาลที่ ๙ ชั้นที่ ๑ ภายในวงขอบเหรียญ มีข้อความว่า สมเด็จพระนางเจ้าสิริกิติ์ พระบรมราชินีนาถ สภานายิกาสภากาชาดไทย ด้านหลังกลางเหรียญมีรูปตราสัญลักษณ์งานเฉลิมพระเกียรติสมเด็จพระนางเจ้าสิริกิติ์
พระบรมราชินีนาถเนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๑๒ สิงหาคม
๒๕๔๗ ขนาบด้านขวาและซ้ายด้วยเครื่องหมายกาชาด ด้านล่างมีข้อความว่า กาชาดสดุดี เหนือขอบเหรียญมีอักษรพระนามาภิไธย ส.ก. ไขว้ ภายใต้พระมหามงกุฎ
ด้านหลังมีห่วงสำหรับบุรุษใช้ห้อยกับแพรแถบ กว้าง ๓๐ มิลลิเมตร
พื้นของแพรแถบเป็นสีขาวและตรงกลางแพรแถบมีริ้วสีแดง
สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
เหรียญกาชาดสดุดี
มีลำดับเป็น ๓ ชั้น คือ
ชั้นพิเศษ
ทองคำ
ชั้นที่
๑ เงิน
ชั้นที่
๒ บรอนซ์
 
มาตรา ๒๕/๕  การให้เหรียญกาชาดสมนาคุณ
เหรียญกาชาดสรรเสริญ และเหรียญกาชาดสดุดี ให้เป็นไปตามข้อบังคับสภากาชาดไทย
 
มาตรา ๒๕/๖  เหรียญกาชาดสมนาคุณ เหรียญกาชาดสรรเสริญ
และเหรียญกาชาดสดุดี
ให้ประดับได้อย่างเครื่องราชอิสริยาภรณ์ และให้มีประกาศนียบัตรกำกับ เหรียญจำลองและดุมเสื้อ
 ทั้งนี้
ตามที่กำหนดในข้อบังคับสภากาชาดไทย
 
มาตรา ๒๕/๗  เหรียญกาชาดสมนาคุณ เหรียญกาชาดสรรเสริญ
และเหรียญกาชาดสดุดี ให้เป็นสิทธิแก่ผู้ได้รับ
และเมื่อผู้ได้รับวายชนม์ให้ตกทอดแก่ทายาทเพื่อรักษาไว้เป็นที่ระลึก
 
หมวดที่ ๔
ว่าด้วยการลงอาญาแก่ผู้ละเมิดพระราชบัญญัตินี้
                   
 
มาตรา ๒๖ 
ผู้ใดใช้รูปกาชาดเป็นเครื่องหมายสำหรับการใด ๆ เขียนหรือติดไว้ ณ ที่ใด ๆ
โดยมิได้รับอนุญาตจากกรรมการสภากาชาดไทยก่อน ท่านว่าผู้นั้นมีความผิดต้องระวางโทษ
จำขังไม่เกิน ๓ เดือน สถานหนึ่ง ปรับไม่เกิน ๑,๐๐๐ บาท สถานหนึ่ง หรือทั้งจำขังและปรับไม่เกินกำหนดซึ่งว่ามาแล้วนั้น
 
มาตรา ๒๗ 
ผู้ใดซึ่งมิได้เป็นกรรมการหรือสมาชิกสภากาชาดไทยประดับเข็มเครื่องหมายสำหรับสมาชิกสภากาชาดไทย
ท่านว่าผู้นั้นมีความผิดต้องระวางโทษ จำขังไม่เกิน๓ เดือนสถานหนึ่ง ปรับไม่เกิน ๑,๐๐๐ บาท
สถานหนึ่ง หรือทั้งจำขังและปรับไม่เกินกำหนดซึ่งว่ามาแล้วนั้น
 
มาตรา ๒๘ 
การฟ้องเอาโทษแก่ผู้ละเมิดพระราชบัญญัตินี้ ให้เป็นหน้าที่ของเจ้าพนักงานอัยการแผ่นดินแต่ฝ่ายเดียว
 
หมวดที่ ๕
ว่าด้วยกำหนดเริ่มใช้และผู้รักษาพระราชบัญญัติ
                   
 
มาตรา ๒๙[๙] 
ให้ใช้พระราชบัญญัตินี้แต่วันที่ประกาศในราชกิจจานุเบกษาเป็นต้นไป
และให้ยกเลิกพระราชบัญญัติห้ามใช้เครื่องหมายกากบาทแดงซึ่งได้ประกาศให้ใช้แต่วันที่
๗ มกราคม พระพุทธศักราช ๒๔๕๔ นั้นเสีย ไม่ใช้ต่อไป
 
มาตรา ๓๐[๑๐]
ให้นายกรัฐมนตรีรักษาการตามพระราชบัญญัตินี้
 
มาตรา ๓๑ 
ให้สภานายกและอุปนายกผู้อำนวยการสภากาชาดไทย มีอำนาจที่จะออกข้อบังคับวางระเบียบการละเอียดสำหรับเจ้าหน้าที่ทั้งปวงในสภากาชาดไทยปฏิบัติตามนั้นได้
 
ประกาศมา
ณ วันที่ ๑๒ มิถุนายน พระพุทธศักราช ๒๔๖๑


พระราชบัญญัติว่าด้วยสภากาชาดไทยเพิ่มเติม
พระพุทธศักราช ๒๔๖๓[๑๑]
 
มาตรา
๓  ให้สภานายกหรือสภานายิกา เมื่อได้รับอนุมัติและความยินยอมของคณะกรรมการแห่งสภาแล้ว
มีอำนาจวางข้อบังคับว่าด้วยความประสงค์
ว่าด้วยระเบียบการปกครองและวิธีดำเนินการของสภา
ว่าด้วยการกำหนดจำนวนและการเลือกตั้งกรรมการ
ว่าด้วยการประชุมและวิธีปรึกษาการของกรรมการ และว่าด้วยการเรี่ยไรเงินและเก็บเงินจากสมาชิก
บรรดาข้อบังคับซึ่งได้วางขึ้นไว้ดังกล่าวนั้น
เมื่อได้นำลงประกาศในราชกิจจานุเบกษาแล้ว ให้ฟังว่าเป็นอันใช้ได้โดยชอบด้วยกฎหมาย
ตั้งแต่วันที่ได้ประกาศให้ทราบนั้นเป็นต้นไป
 
มาตรา
๔  ตั้งแต่วันที่เริ่มใช้พระราชบัญญัตินี้เป็นต้นไป
ให้ยกเลิกข้อความในพระราชบัญญัติว่าด้วยสภากาชาดไทย พระพุทธศักราช ๒๔๖๑
แต่เฉพาะส่วนที่เป็นปฎิปักษ์ต่อบทแห่งพระราชบัญญัตินี้
หรือต่อข้อบังคับซึ่งสภานายกหรือสภานายิกาได้วางไว้
โดยอาศัยอำนาจตามความในพระราชบัญญัตินี้เสียทั้งสิ้น
 
รัฐธรรมนูญแก้ไขเพิ่มเติมว่าด้วยนามประเทศ
พุทธศักราช ๒๔๘๒[๑๒]
 
มาตรา
๓  นามประเทศนี้ให้เรียกว่า ประเทศไทย
และบทแห่งรัฐธรรมนูญหรือกฎหมายอื่นใด ซึ่งใช้คำว่า สยาม ให้ใช้คำว่า ไทย แทน
 
พระราชบัญญัติว่าด้วยสภากาชาดไทย
(ฉบับที่ ๓) พ.ศ. ๒๕๐๒ [๑๓]
 
หมายเหตุ :-
เหตุผลในการประกาศใช้พระราชบัญญัติฉบับนี้ คือ โดยที่เป็นการสมควรให้ผู้ได้รับเหรียญกาชาดสมนาคุณและเหรียญกาชาดสรรเสริญ
ประดับเหรียญนี้ได้อย่างเครื่องราชอิสริยาภรณ์ ในการนี้  จำเป็นต้องแก้ไขเพิ่มเติมพระราชบัญญัติว่าด้วยสภากาชาดไทย
พระพุทธศักราช ๒๔๖๑
 
พระราชบัญญัติว่าด้วยสภากาชาดไทย
(ฉบับที่ ๔) พ.ศ. ๒๕๕๐[๑๔]
 
หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่เป็นการสมควรจัดสร้างเหรียญกาชาดสดุดีเพื่อพระราชทานแก่ผู้ประกอบคุณงามความดีช่วยเหลือหรือส่งเสริมสนับสนุนกิจการอันเป็นการอำนวยประโยชน์แก่สภากาชาดไทย
และเพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถผู้ทรงดำรงตำแหน่งสภานายิกาสภากาชาดไทยที่ยาวนานที่สุด
เนื่องในโอกาสพระราชพิธีมหามงคลเฉลิมพระชนมพรรษา ๖ รอบ
สมเด็จพระนางเจ้าสิริกิติ์ พระบรมราชินีนาถ ในวันที่ ๑๒ สิงหาคม พ.ศ. ๒๕๔๗  จึงจำเป็นต้องตราพระราชบัญญัตินี้
 
พระราชบัญญัติว่าด้วยสภากาดชาดไทย
(ฉบับที่ ๕) พ.ศ. ๒๕๕๐[๑๕]
 
มาตรา
๗  ให้โอนบรรดาทรัพย์สิน สิทธิ
หน้าที่ หนี้
และงบประมาณของจุฬาลงกรณ์มหาวิทยาลัยในส่วนที่เกี่ยวกับการดำเนินการตามวัตถุประสงค์ของสภากาชาดไทยไปเป็นของสภากาชาดไทย
ในกรณีที่มีปัญหาเกี่ยวกับการโอนบรรดาทรัพย์สิน
สิทธิ หน้าที่ และหนี้ของจุฬาลงกรณ์มหาวิทยาลัยไปเป็นของสภากาชาดไทยตามวรรคหนึ่ง
ให้จุฬาลงกรณ์มหาวิทยาลัย สภากาชาดไทย และหน่วยงานที่เกี่ยวข้อง
ร่วมกันพิจารณาดำเนินการแก้ไขในส่วนที่เกี่ยวข้อง
 
มาตรา
๘  ในวาระเริ่มแรก
ในกรณีที่จุฬาลงกรณ์มหาวิทยาลัยได้เสนอของบประมาณเพื่ออุดหนุนสภากาชาดไทยไว้ในงบประมาณรายจ่ายประจำปีแล้ว
ให้ถือว่างบประมาณในส่วนที่เกี่ยวกับการอุดหนุนสภากาชาดไทยที่จุฬาลงกรณ์มหาวิทยาลัยเสนอไปแล้วนั้น
เป็นงบประมาณรายจ่ายประจำปีที่สภากาชาดไทยเสนอขอรับต่อคณะรัฐมนตรีตามวรรคสองของมาตรา
๑๐/๑
ในกรณีที่มีปัญหาเกี่ยวกับการจัดการงบประมาณ
ให้สำนักงบประมาณ กระทรวงการคลัง
กระทรวงศึกษาธิการ จุฬาลงกรณ์มหาวิทยาลัย สภากาชาดไทย และหน่วยงานที่เกี่ยวข้อง
ร่วมกันพิจารณาดำเนินการแก้ไขในส่วนที่เกี่ยวข้อง แล้วแต่กรณี
 
มาตรา
๙ 
ให้นายกรัฐมนตรีรักษาการตามพระราชบัญญัตินี้
 
หมายเหตุ :-
เหตุผลในการประกาศใช้พระราชบัญญัติฉบับนี้ คือ โดยที่พระราชบัญญัติว่าด้วยสภากาชาดไทยพระพุทธศักราช ๒๔๖๑
ที่ใช้บังคับอยู่ในปัจจุบันไม่ครอบคลุมและไม่สอดคล้องกับการดำเนินกิจการของสภากาชาดไทยในปัจจุบัน
ทำให้การดำเนินกิจการของสภากาชาดไทยไม่มีความเป็นอิสระและคล่องตัวส่งผลกระทบต่อการบริการทางการแพทย์และสุขภาพอนามัย
การบรรเทาทุกข์ การบริการโลหิต และการส่งเสริมคุณภาพชีวิต
สมควรแก้ไขเพิ่มเติมบทบัญญัติแห่งกฎหมายว่าด้วยสภากาชาดไทยในส่วนที่เกี่ยวข้องเพื่อให้ฐานะของสภากาชาดไทยมีความชัดเจน
ได้รับการสนับสนุนการดำเนินการ ตลอดจนงบประมาณจากรัฐ โดยให้มีระบบการจัดทำบัญชีที่ได้มาตรฐาน
การรายงาน และการตรวจสอบที่ชัดเจน
โปร่งใสรวมทั้งเปลี่ยนแปลงผู้รักษาการตามกฎหมายให้สอดคล้องกับสถานการณ์ปัจจุบัน  จึงจำเป็นต้องตราพระราชบัญญัตินี้
 
 
 
 
ธนพันธ์/แก้ไข
พลัฐวัษ/ตรวจ
๒๙ มีนาคม ๒๕๕๖
 





[๑]มาตรา ๑ วรรคสอง
เพิ่มโดยพระราชบัญญัติว่าด้วยสภากาชาดไทย (ฉบับที่ ๕) พ.ศ. ๒๕๕๐ 


[๒] มาตรา ๑/๑
เพิ่มโดยพระราชบัญญัติว่าด้วยสภากาชาดไทย (ฉบับที่ ๕) พ.ศ. ๒๕๕๐


[๓] มาตรา ๑๐/๑
เพิ่มโดยพระราชบัญญัติว่าด้วยสภากาชาดไทย (ฉบับที่ ๕) พ.ศ. ๒๕๕๐


[๔] มาตรา ๑๐/๒
เพิ่มโดยพระราชบัญญัติว่าด้วยสภากาชาดไทย (ฉบับที่ ๕) พ.ศ. ๒๕๕๐


[๕] มาตรา ๑๐/๓
เพิ่มโดยพระราชบัญญัติว่าด้วยสภากาชาดไทย (ฉบับที่ ๕) พ.ศ. ๒๕๕๐


[๖] มาตรา ๑๐/๔
เพิ่มโดยพระราชบัญญัติว่าด้วยสภากาชาดไทย (ฉบับที่ ๕) พ.ศ. ๒๕๕๐


[๗] มาตรา ๑๐/๕
เพิ่มโดยพระราชบัญญัติว่าด้วยสภากาชาดไทย (ฉบับที่ ๕) พ.ศ. ๒๕๕๐


[๘] หมวดที่ ๓/๑ เหรียญกาชาด
มาตรา ๒๕/๑ ถึงมาตรา ๒๕/๗ แก้ไขเพิ่มเติมโดยพระราชบัญญัติว่าด้วยสภากาชาดไทย
(ฉบับที่ ๔) พ.ศ. ๒๕๕๐


[๙] ราชกิจจานุเบกษา เล่ม ๓๕/-/หน้า ๑๒๘/๑๖ มิถุนายน ๒๔๖๑


[๑๐] มาตรา ๓๐
แก้ไขเพิ่มเติมโดยพระราชบัญญัติว่าด้วยสภากาชาดไทย (ฉบับที่ ๕) พ.ศ. ๒๕๕๐


[๑๑] ราชกิจจานุเบกษา เล่ม ๓๗/-/หน้า ๒๖๗/๗ พฤศจิกายน ๒๔๖๓


[๑๒] ราชกิจจานุเบกษา เล่ม ๕๖/-/หน้า
๙๘๐/๖ ตุลาคม ๒๔๘๒


[๑๓] ราชกิจจานุเบกษา เล่ม ๗๖/ตอนที่ ๑๐๒/ฉบับพิเศษ หน้า ๑๑/๑ พฤศจิกายน ๒๕๐๒


[๑๔] ราชกิจจานุเบกษา เล่ม ๑๒๔/ตอนที่ ๒๐
ก/หน้า ๑/๑๒ เมษายน ๒๕๕๐


[๑๕] ราชกิจจานุเบกษา เล่ม ๑๒๔/ตอนที่ ๔๑
ก/หน้า ๙/๑๔ สิงหาคม ๒๕๕๐




