








ประกาศคณะรักษาความสงบแห่งชาติ






ประกาศคณะรักษาความสงบแห่งชาติ
ฉบับที่
๘๓/๒๕๕๗
เรื่อง
การดำเนินการเกี่ยวกับเครื่องเล่นเกมที่สามารถใช้หรือนำมาประกอบเพื่อใช้เล่นการพนัน[๑]
                   
 
ตามที่ได้มีคำสั่งคณะรักษาความสงบแห่งชาติ ที่ ๒๔/๒๕๕๗ เรื่อง
ห้ามให้มีการเล่นการพนันที่ผิดกฎหมาย ลงวันที่ ๒๖ พฤษภาคม พุทธศักราช ๒๕๕๗
ซึ่งสั่งการให้กองกำลังรักษาความสงบเรียบร้อย กระทรวงมหาดไทย
และสำนักงานตำรวจแห่งชาติ
เพิ่มมาตรการและความเข้มข้นในการกำกับดูแลมิให้มีการเล่นการพนันที่ผิดกฎหมายทุกประเภทในพื้นที่รับผิดชอบ
นั้น โดยที่ได้มีการตรวจพบว่ามีเครื่องเล่นเกม ส่วนประกอบ หรืออุปกรณ์ประกอบของเครื่องเล่นเกมชนิดต่าง
ๆ
อยู่เป็นจำนวนมากที่มีลักษณะหรืออยู่ในสภาพที่สามารถใช้หรือนำไปประกอบเพื่อใช้เล่นการพนันได้
ซึ่งกรณีเช่นนี้อาจส่งผลกระทบต่อความสงบเรียบร้อยและศีลธรรมอันดีของประชาชน
รวมทั้งเป็นเหตุในการมอมเมาเยาวชน คณะรักษาความสงบแห่งชาติจึงมีประกาศ ดังต่อไปนี้
 
ข้อ ๑  ในประกาศนี้ เครื่องเล่นเกม หมายความว่า
(๑) สล็อทแมชีน (Slot Machine) หรือเครื่องเล่นที่คล้ายกัน
(๒) ตู้ม้าแข่งหรือสนามม้าแข่งจำลอง หรือเครื่องเล่นที่คล้ายกัน
(๓) ปาชิงโกะ (Pachinko) หรือเครื่องเล่นที่คล้ายกัน
(๔) รูเล็ท (Roulette) หรือเครื่องเล่นที่คล้ายกัน
(๕) เครื่องเล่นที่ทำงานโดยใช้เหรียญ ธนบัตร เงินตรา บัตร
หรือสิ่งอื่นที่คล้ายกัน หรือทำงานโดยวิธีการอื่นใด
ที่มีวิธีการเล่นไม่ว่าจะอาศัยทักษะหรือความสามารถของผู้เล่นประกอบการเล่นหรือไม่ก็ตาม
หากผู้เล่นชนะหรือสามารถทำได้ตามข้อกำหนดของเครื่องเล่นที่ระบุไว้จะมีเหรียญ
ธนบัตร เงินตรา บัตร หรือสิ่งอื่นใด ออกมาจากเครื่องเล่นเกมนั้น  ทั้งนี้ ไม่รวมถึงเครื่องอุปกรณ์โบว์ลิ่ง
(๖) ส่วนประกอบหรืออุปกรณ์ประกอบประเภทชิพ (Chip) ที่ระบุตัวเลขใช้แทนเงินตราในการเล่นเกมกับเครื่องเล่นเกมตาม (๑) ถึง (๕)
หรือ
(๗) ส่วนประกอบหรืออุปกรณ์ประกอบของเครื่องเล่นเกมตาม (๑) ถึง (๕)
 
ข้อ ๒  ให้พนักงานฝ่ายปกครองหรือตำรวจ
หรือพนักงานเจ้าหน้าที่ที่มีหน้าที่รักษาความสงบเรียบร้อยมีอำนาจยึดและทำการตรวจสอบเครื่องเล่นเกม
หากพบว่ามีลักษณะที่สามารถใช้หรือนำมาประกอบเพื่อใช้เล่นการพนันได้
ไม่ว่าเป็นเครื่องเล่นเกมที่ผลิตและนำเข้ามาในราชอาณาจักรหรือผลิตในราชอาณาจักร
ให้เครื่องเล่นเกมนั้นตกเป็นของแผ่นดิน
เว้นแต่เจ้าของกรรมสิทธิ์ได้แสดงตนและสามารถแสดงหลักฐานว่าเครื่องเล่นเกมที่ถูกยึดนั้นมีไว้โดยชอบด้วยกฎหมายภายในสามสิบวันนับแต่วันที่ถูกยึด
 
ข้อ ๓  เครื่องเล่นเกมที่ได้ถูกยึดไว้ตั้งแต่วันที่
๒๒ พฤษภาคม ๒๕๕๗ จนถึงวันที่ประกาศนี้มีผลใช้บังคับ ให้ตกเป็นของแผ่นดิน
เว้นแต่เจ้าของกรรมสิทธิ์ได้แสดงตนและสามารถแสดงหลักฐานว่าเครื่องเล่นเกมที่ถูกยึดนั้นมีไว้โดยชอบด้วยกฎหมายภายในสามสิบวันนับแต่วันที่ประกาศนี้มีผลใช้บังคับ
 
ข้อ ๔  ให้หัวหน้าส่วนราชการของเจ้าหน้าที่ผู้ทำการตรวจยึดหรือผู้ที่ได้รับมอบหมายมีอำนาจอนุมัติให้ทำลายเครื่องเล่นเกมที่ตกเป็นของแผ่นดินตามข้อ
๒ หรือข้อ ๓ เว้นแต่พนักงานสอบสวนเห็นว่าเครื่องเล่นเกมนั้นมีความจำเป็นต้องเก็บรักษาไว้เพื่อประโยชน์ในการดำเนินคดีในชั้นศาลกับผู้กระทำความผิดตามข้อ
๕
 
ข้อ ๕  การดำเนินคดีอาญาแก่ผู้กระทำความผิดเกี่ยวกับเครื่องเล่นเกมตามประกาศนี้
ให้เป็นไปตามกฎหมายว่าด้วยการนั้น
 
ทั้งนี้ ตั้งแต่บัดนี้เป็นต้นไป
 
 
ประกาศ
ณ วันที่ ๑๐ กรกฎาคม พุทธศักราช ๒๕๕๗
พลเอก
ประยุทธ์  จันทร์โอชา
หัวหน้าคณะรักษาความสงบแห่งชาติ
 
 
 
 
 
 
 
ปริยานุช/ผู้จัดทำ
๒๔ กรกฎาคม
๒๕๕๗
 
จุฑามาศ/ผู้ตรวจ
๒๔ กรกฎาคม
๒๕๕๗
 
 
 
 
 
 
 
 
 





[๑] ราชกิจจานุเบกษา
เล่ม ๑๓๑/ตอนพิเศษ ๑๓๔ ง/หน้า ๙/๒๑ กรกฎาคม ๒๕๕๗




