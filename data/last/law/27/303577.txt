








พระราชบัญญัติ






พระราชบัญญัติ
นิรโทษกรรมแก่ผู้กระทำการต่อต้านการดำเนินการ
สงครามของญี่ปุ่น
พุทธศักราช ๒๔๘๙
                   
 
อานันทมหิดล
ตราไว้ ณ วันที่ ๒๖ เมษายน พุทธศักราช ๒๔๘๙
เป็นปีที่ ๑๓ ในรัชกาลปัจจุบัน
 
สมเด็จพระเจ้าอยู่อานันทมหิดล มีพระบรมราชโองการโปรดเกล้าฯ
ให้ประกาศว่า
 
โดยที่เป็นการสมควรให้มีการนิรโทษกรรมแก่ผู้กระทำการต่อต้านการดำเนินการสงครามของญี่ปุ่นหรือดำเนินงานเพื่อการนั้น
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของสภาผู้แทนราษฎร ดังต่อไปนี้
 
มาตรา ๑  พระราชบัญญัตินี้ให้เรียกว่า พระราชบัญญัตินิรโทษกรรมแก่ผู้กระทำการต่อต้านการดำเนินการสงครามของญี่ปุ่น
พุทธศักราช ๒๔๘๙
 
มาตรา ๒[๑]  พระราชบัญญัตินี้ให้ใช้บังคับได้ตั้งแต่วันประกาศในราชกิจจานุเบกษาเป็นต้นไป
 
มาตรา ๓  บรรดาการกระทำก่อนวันใช้พระราชบัญญัตินี้เกี่ยวกับการกระทำอันเป็นการต่อต้านการดำเนินการสงครามของญี่ปุ่น
หรือการดำเนินงานเพื่อการนั้น ให้ผู้กระทำเป็นอันพ้นจากความผิดทั้งสิ้น
 
มาตรา ๔  ถ้าผู้ที่ได้รับนิรโทษกรรมตามมาตรา ๓
ต้องคุมขังอยู่ในเรือนจำ ให้ผู้นั้นยื่นคำร้องต่อคณะกรรมการดังกล่าวในมาตรา ๗
เพื่อให้พิจารณาปล่อยตัวไป
 
มาตรา ๕  บุคคลที่ได้พ้นโทษไปก่อนวันใช้พระราชบัญญัตินี้
ถ้าโทษนั้นเป็นโทษในความผิดที่ได้รับนิรโทษกรรมตามพระราชบัญญัตินี้ ก็ให้มีสิทธิร้องขอต่อคณะกรรมการดังกล่าวในมาตรา
๗ พิจารณามีคำสั่งแสดงว่าเป็นผู้ที่ได้รับนิรโทษกรรมตามพระราชบัญญัตินี้ได้
 
มาตรา ๖  เมื่อบุคคลที่คณะกรรมการได้มีคำสั่งแสดงว่าเป็นผู้ได้รับนิรโทษกรรมตามความในมาตรา
๕ หรือที่คณะกรรมการมีคำสั่งให้ปล่อยตัวตามความในมาตรา ๗ ได้ร้องขอ ก็ให้คณะกรรมการออกหนังสือรับรองว่าเป็นบุคคลที่ได้รับนิรโทษกรรมตามพระราชบัญญัตินี้
 
มาตรา ๗  ให้มีกรรมการขึ้นคณะหนึ่งประกอบด้วยประธานศาลฎีกาเป็นประธาน
อธิบดีศาลอุทธรณ์ อธิบดีศาลอาญา อธิบดีกรมอัยการ และเจ้ากรมพระธรรมนูญ เป็นกรรมการ
 มีหน้าที่ดังกล่าวในมาตรา ๔ ในมาตรา
๕ และในมาตรา ๖
ในการพิจารณาคำร้องขอของบุคคลผู้ต้องคุมขังตามความในมาตรา
๔ เมื่อคณะกรรมการพิจารณาเห็นว่าบุคคลนั้นเป็นผู้ที่ได้รับนิรโทษกรรมตามความในพระราชบัญญัตินี้
ก็ให้คณะกรรมการมีคำสั่งไปยังผู้บัญชาการเรือนจำให้ปล่อยตัวไปโดยมิชักช้า
 
มาตรา ๘  ในการปฏิบัติหน้าที่ตามพระราชบัญญัตินี้
ให้คณะกรรมการมีอำนาจออกหมายเรียกบุคคลให้มาให้ถ้อยคำหรือให้ส่งเอกสารหรือสิ่งใด ๆ
ที่สามารถใช้เป็นพยานหลักฐาน และสั่งให้บุคคลสาบานหรือปฏิญานก่อนให้ถ้อยคำได้
 
มาตรา ๙  ในการปฏิบัติการตามอำนาจหน้าที่
ให้ถือว่ากรรมการตามพระราชบัญญัตินี้
เป็นเจ้าพนักงานตามความหมายของกฎหมายลักษณะอาญา
 
มาตรา ๑๐  ให้รัฐมนตรีว่าการกระทรวงยุติธรรม รัฐมนตรีว่าการกระทรวงกลาโหม
และรัฐมนตรีว่าการกระทรวงมหาดไทยรักษาการตามพระราชบัญญัตินี้
 
 
ผู้รับสนองพระบรมราชโองการ
ปรีดี  พนมยงค์
นายกรัฐมนตรี
 
 
 
 
 
 
สุกัญญา/ผู้จัดทำ
๒๑ กุมภาพันธ์ ๒๕๕๔
 
สุนันทา/ตรวจ
๑๕
มีนาคม ๒๕๕๔
 





[๑] ราชกิจจานุเบกษา
เล่ม ๖๓/ตอนที่ ๒๕/หน้า ๒๓๗/๓๐ เมษายน ๒๔๘๙




