








พระราชบัญญัติ






พระราชบัญญัติ
ยกเว้นความผิดให้แก่ผู้ขาดหนีราชการทหารและตำรวจ
พุทธศักราช ๒๔๗๖
                   
 
ประชาธิปก ป.ร.
 
พระบาทสมเด็จพระปรมินทรมหาประชาธิปก
พระปกเกล้าเจ้าอยู่หัว มีพระบรมราชโองการดำรัสเหนือเกล้าฯ สั่งว่า
 
โดยที่สภาผู้แทนราษฎรถวายคำปรึกษาว่า
เนื่องจากมีการกบฏเกิดขึ้นจนรัฐบาลได้ประกาศใช้กฎอัยการศึก เมื่อวันที่ ๑๒ ตุลาคม
พุทธศักราช ๒๔๗๖ แล้วนั้น
ปรากฏว่ามีทหารและตำรวจที่ขาดหนีราชการไปตั้งแต่เวลาปกติได้รีบกลับเข้ามารับราชการตามสังกัดเองบ้าง
แสดงให้เห็นว่าเป็นผู้มีน้ำใจรักชาติบ้านเมือง สมควรยกเว้นความผิดฐานขาดหนีราชการให้
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของสภาผู้แทนราษฎรดังต่อไปนี้
 
มาตรา ๑ 
พระราชบัญญัตินี้ให้เรียกว่า พระราชบัญญัติยกเว้นความผิดให้แก่ผู้ขาดหนีราชการทหารและตำรวจ
พุทธศักราช ๒๔๗๖
 
มาตรา ๒[๑]  ให้ใช้พระราชบัญญัตินี้ตั้งแต่วันประกาศในราชกิจจานุเบกษาเป็นต้นไป
 
มาตรา ๓ 
บรรดาทหารและตำรวจที่ถูกเกณฑ์หรืออาสาสมัครหรือโดยสัญญาจ้างเข้าประจำราชการทหารหรือตำรวจตามพระราชบัญญัติลักษณะเกณฑ์ทหาร
ซึ่งขาดหนีราชการไปก่อนวันประกาศใช้กฎอัยการศึก ลงวันที่ ๑๒ ตุลาคม พุทธศักราช
๒๔๗๖ แล้วได้กลับเข้ามารับราชการตามสังกัดของตนเองก่อนวันประกาศเลิกใช้กฎอัยการศึก
โดยเจ้าหน้าที่ไม่ต้องจับกุมนั้น ท่านให้ยกเว้นความผิดเสียมิให้ฟ้องร้องเอาโทษ
 
ประกาศมา
ณ วันที่ ๙ ธันวาคม พุทธศักราช ๒๔๗๖ เป็นปีที่ ๙ ในรัชกาลปัจจุบัน
 
 
ผู้รับสนองพระบรมราชโองการ
นายพันเอก พระยาพหลพลพยุหเสนา
นายกรัฐมนตรี


 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
ฐิติมา/ตรวจ
๕ มิถุนายน ๒๕๕๒
 
พิมลกร/ปรับปรุง
๑๘ พฤศจิกายน ๒๕๕๖
วิชพงษ์/ตรวจ
๑๙ พฤศจิกายน ๒๕๕๖
 
 
 
 





[๑] ราชกิจจานุเบกษา
เล่ม ๕๐/-/หน้า ๗๙๗/๙ ธันวาคม ๒๔๗๖




