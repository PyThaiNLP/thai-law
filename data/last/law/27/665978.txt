








พระราชบัญญัติ






พระราชบัญญัติ
จัดตั้งศาลปกครองเพชรบุรี
พ.ศ. ๒๕๕๕
                   
 
ภูมิพลอดุลยเดช
ป.ร.
ให้ไว้ ณ
วันที่ ๓๐ มีนาคม พ.ศ. ๒๕๕๕
เป็นปีที่ ๖๗
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช มีพระบรมราชโองการโปรดเกล้าฯ
ให้ประกาศว่า
 
โดยที่เป็นการสมควรจัดตั้งศาลปกครองในภูมิภาคขึ้นในจังหวัดเพชรบุรี
 
จึงทรงพระกรุณาโปรดเกล้าฯ ให้ตราพระราชบัญญัติขึ้นไว้โดยคำแนะนำและยินยอมของรัฐสภา
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติจัดตั้งศาลปกครองเพชรบุรี พ.ศ. ๒๕๕๕
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ให้จัดตั้งศาลปกครองในภูมิภาคขึ้นในจังหวัดเพชรบุรี
เรียกว่า ศาลปกครองเพชรบุรี และจะเปิดทำการเมื่อใด
ให้ประธานศาลปกครองสูงสุดประกาศในราชกิจจานุเบกษา
 
มาตรา ๔  ให้ศาลปกครองเพชรบุรีมีเขตตลอดท้องที่จังหวัดประจวบคีรีขันธ์
จังหวัดเพชรบุรี จังหวัดราชบุรี และจังหวัดสมุทรสงคราม
ในระหว่างที่ยังไม่ได้เปิดทำการศาลปกครองเพชรบุรีตามประกาศที่ออกตามมาตรา
๓ ให้ศาลปกครองกลางมีเขตอำนาจตลอดถึงเขตศาลปกครองเพชรบุรีด้วย
บรรดาคดีของเขตท้องที่จังหวัดที่ระบุในวรรคหนึ่ง ซึ่งค้างพิจารณาอยู่ในศาลปกครองกลางในวันเปิดทำการศาลปกครองเพชรบุรีตามมาตรา
๓ ให้คงพิจารณาพิพากษาในศาลปกครองกลาง
 
มาตรา ๕  ให้ประธานศาลปกครองสูงสุดรักษาการตามพระราชบัญญัตินี้
 
 
ผู้รับสนองพระบรมราชโองการ
ยิ่งลักษณ์
 ชินวัตร
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่เป็นการสมควรจัดตั้งศาลปกครองในภูมิภาคขึ้นในจังหวัดเพชรบุรี
ให้มีเขตตลอดท้องที่จังหวัดประจวบคีรีขันธ์ จังหวัดเพชรบุรี จังหวัดราชบุรี
และจังหวัดสมุทรสงคราม เพื่อประโยชน์แก่ประชาชน หน่วยงานทางปกครอง
และเจ้าหน้าที่ของรัฐ ในท้องที่จังหวัดดังกล่าว และโดยที่มาตรา ๑๙๘ วรรคหนึ่ง
ของรัฐธรรมนูญแห่งราชอาณาจักรไทย บัญญัติว่า
บรรดาศาลทั้งหลายจะตั้งขึ้นได้ก็แต่โดยพระราชบัญญัติ ประกอบกับมาตรา ๘ วรรคห้า
แห่งพระราชบัญญัติจัดตั้งศาลปกครองและวิธีพิจารณาคดีปกครอง พ.ศ. ๒๕๔๒ บัญญัติว่า
การจัดตั้งและการกำหนดเขตอำนาจของศาลปกครองในภูมิภาค ให้กระทำโดยพระราชบัญญัติ  จึงจำเป็นต้องตราพระราชบัญญัตินี้
 
 
 
 
 
 
 
 
 
ปริยานุช/ผู้จัดทำ
๑๘ เมษายน ๒๕๕๕
 
ณัฐพร/ผู้ตรวจ
๑๘ เมษายน ๒๕๕๕
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๑๒๙/ตอนที่ ๓๔ ก/หน้า ๔/๑๒ เมษายน ๒๕๕๕




