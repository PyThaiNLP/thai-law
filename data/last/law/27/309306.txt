








พระราชบัญญัติ






พระราชบัญญัติ
ยกโทษให้แก่พลทหารที่ได้กระทำผิดฐานหนีราชการทหาร
พุทธศักราช ๒๔๘๙
                   
 
อานันทมหิดล
ตราไว้ ณ วันที่ ๑๖ เมษายน
พุทธศักราช ๒๔๘๙
เป็นปีที่ ๑๓
ในรัชกาลปัจจุบัน
 
สมเด็จพระเจ้าอยู่หัวอานันทมหิดล
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรยกโทษให้แก่พลทหารที่ได้กระทำผิดฐานหนีราชการทหาร
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของสภาผู้แทนราษฎรดังต่อไปนี้
 
มาตรา ๑ 
พระราชบัญญัตินี้ให้เรียกว่า พระราชบัญญัติยกโทษให้แก่พลทหารที่ได้กระทำผิดฐานหนีราชการทหาร
พุทธศักราช ๒๔๘๙
 
มาตรา ๒[๑] 
พระราชบัญญัตินี้ให้ใช้บังคับได้ตั้งแต่วันประกาศในราชกิจจานุเบกษาเป็นต้นไป
 
มาตรา ๓ 
บรรดาพลทหารที่ได้รับราชการทหารตามกฎหมายว่าด้วยการรับราชการทหารผู้ซึ่งหนีราชการไประหว่างวันที่
๒๕ มกราคม พุทธศักราช ๒๔๘๕ ถึงวันที่ ๑ มีนาคม พุทธศักราช ๒๔๘๙
และได้กลับมาสู่ต้นสังกัดไม่ว่าโดยประการใด ๆ
ภายในเวลาไม่เกินเก้าสิบวันนับแต่วันใช้พระราชบัญญัตินี้
ถ้ายังมิได้ถูกฟ้องต่อศาลก็ดี หรืออยู่ในระหว่างพิจารณาของศาลก็ดี
ให้ระงับคดีและไม่เอาโทษต่อไป หรือถ้าได้รับโทษอยู่แล้วในวันใช้พระราชบัญญัตินี้
ก็ให้ยกโทษที่ยังมิได้รับนั้นเสีย
 
มาตรา ๔ 
ผู้ที่ต้องคำพิพากษาของศาลให้ลงโทษในความผิดฐานหนีราชการทหาร
และอยู่ในข่ายที่ได้รับการยกโทษตามมาตรา ๓ หากมีความผิดฐานอื่นรวมอยู่ด้วย
ก็ให้ระงับโทษฐานหนีราชการทหารเสียตั้งแต่วันใช้พระราชบัญญัตินี้
โทษในความผิดฐานอื่นที่รวมอยู่ด้วยตามความในวรรคก่อนนั้น
ให้นับอยู่ในลำดับก่อนและโทษความผิดฐานหนีราชการทหารให้นับอยู่ในลำดับหลัง
 
มาตรา ๕ 
ให้รัฐมนตรีว่าการกระทรวงกลาโหมและรัฐมนตรีว่าการกระทรวงมหาดไทยรักษาการตามพระราชบัญญัตินี้ในส่วนที่เกี่ยวกับกระทรวงนั้น
ๆ
 
 
ผู้รับสนองพระบรมราชโองการ
ปรีดี  พนมยงค์
นายกรัฐมนตรี


 
 
 
 
 
 
 
 
 
 
วศิน/ผู้จัดทำ
๒ มีนาคม ๒๕๕๒
 
พิมลกร/ปรับปรุง
๑๘ พฤศจิกายน ๒๕๕๖
วิชพงษ์/ตรวจ
๑๙ พฤศจิกายน ๒๕๕๖
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๖๓/ตอนที่ ๒๔/หน้า ๒๐๙/๒๓ เมษายน ๒๔๘๙




