








พระราชบัญญัติ






พระราชบัญญัติ
นิรโทษกรรมแก่นักเรียน
นิสิต นักศึกษาและประชาชน
ซึ่งกระทำความผิดเกี่ยวเนื่องกับการเดินขบวน
เมื่อวันที่ ๑๓ ตุลาคม
พ.ศ. ๒๕๑๖
พ.ศ. ๒๕๑๖
                   
 
ภูมิพลอดุลยเดช ป.ร.
ให้ไว้ ณ วันที่ ๑๖
พฤศจิกายน พ.ศ. ๒๕๑๖
เป็นปีที่ ๒๘
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่การเดินขบวนของนักเรียน นิสิต นักศึกษาและประชาชน
เมื่อวันที่ ๑๓ ตุลาคม พ.ศ. ๒๕๑๖
ได้มีการกระทำที่เป็นความผิดและเป็นอันตรายต่อชีวิตและร่างกายของบุคคลและความเสียหายแก่ทรัพย์สินเกี่ยวเนื่องกับการเดินขบวน
และความไม่เข้าใจซึ่งกันและกันระหว่างนักเรียน นิสิต นักศึกษาและประชาชน
กับเจ้าหน้าที่ของรัฐบาล สำหรับการกระทำของเจ้าหน้าที่ของรัฐบาลนั้น
เมื่อได้กระทำตามคำสั่งของผู้บังคับบัญชา ย่อมได้รับการคุ้มครองตามกฎหมายอยู่แล้ว
ส่วนการกระทำของนักเรียน นิสิต นักศึกษาและประชาชนมิได้รับการคุ้มครองดังกล่าว
แต่เมื่อได้คำนึงถึงว่าการกระทำนั้นได้กระทำไปโดยปรารถนาจะให้มีรัฐธรรมนูญและการเลือกตั้งผู้แทนราษฎรตามวิถีทางการปกครองระบอบประชาธิปไตยอันมีพระมหากษัตริย์เป็นประมุขให้รวดเร็วยิ่งขึ้น
จึงสมควรให้มีนิรโทษกรรมแก่บรรดานักเรียน นิสิต นักศึกษาและประชาชน
ซึ่งเกี่ยวเนื่องกับการกระทำดังกล่าว
 
จึงทรงพระกรุณาโปรดเกล้าฯ ให้ตราพระราชบัญญัติขึ้นไว้
โดยคำแนะนำและยินยอมของสภานิติบัญญัติแห่งชาติ ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัตินิรโทษกรรมแก่นักเรียน นิสิต
นักศึกษาและประชาชน ซึ่งกระทำความผิดเกี่ยวเนื่องกับการเดินขบวนเมื่อวันที่ ๑๓ ตุลาคม
พ.ศ. ๒๕๑๖ พ.ศ. ๒๕๑๖
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันประกาศในราชกิจจานุเบกษาเป็นต้นไป
มาตรา ๓ 
บรรดาการกระทำทั้งหลายทั้งสิ้นของนักเรียน นิสิต นักศึกษาและประชาชน
ที่เกี่ยวเนื่องกับการเดินขบวน เมื่อวันที่ ๑๓ ตุลาคม พ.ศ. ๒๕๑๖ และได้กระทำในระหว่าง
วันที่ ๘ ตุลาคม พ.ศ. ๒๕๑๖ ถึงวันที่ ๑๕ ตุลาคม พ.ศ. ๒๕๑๖ ไม่ว่ากระทำในฐานะเป็นตัวการ
ผู้สนับสนุน ผู้ใช้ให้กระทำ หรือผู้ถูกใช้ หากการกระทำนั้นผิดต่อกฎหมาย ก็ให้ผู้กระทำพ้นจากความผิดและความรับผิดโดยสิ้นเชิง
 
มาตรา ๔ 
ให้นายกรัฐมนตรีรักษาการตามพระราชบัญญัตินี้
 
 
ผู้รับสนองพระบรมราชโองการ
สัญญา  ธรรมศักดิ์
นายกรัฐมนตรี


หมายเหตุ :- เหตุผลในการประกาศใช้พระราชบัญญัติฉบับนี้ คือ
โดยที่การเดินขบวนของนักเรียน นิสิต นักศึกษาและประชาชน เมื่อวันที่ ๑๓ ตุลาคม
พ.ศ. ๒๕๑๖ ได้มีการกระทำที่เป็นความผิดและเป็นอันตรายต่อชีวิตและร่างกายของบุคคล
และความเสียหายแก่ทรัพย์สินเกี่ยวเนื่องกับการเดินขบวนและความไม่เข้าใจซึ่งกันและกันระหว่างนักเรียน
นิสิต นักศึกษาและประชาชน กับเจ้าหน้าที่ของรัฐบาล
สำหรับการกระทำของเจ้าหน้าที่รัฐบาลนั้น เมื่อได้กระทำตามคำสั่งของผู้บังคับบัญชาย่อมได้รับการคุ้มครองตามกฎหมายอยู่แล้ว
ส่วนการกระทำของนักเรียน นิสิต นักศึกษาและประชาชน มิได้รับการคุ้มครองดังกล่าว
แต่เมื่อได้คำนึงถึงว่าการกระทำนั้นได้กระทำไปโดยปรารถนาจะให้มีรัฐธรรมนูญ
และการเลือกตั้งผู้แทนราษฎรตามวิถีทางการปกครองระบอบประชาธิปไตยอันมีพระมหากษัตริย์เป็นประมุขให้รวดเร็วยิ่งขึ้น
สมควรให้มีนิรโทษกรรมแก่บรรดานักเรียน นิสิต
นักศึกษาและประชาชนซึ่งเกี่ยวเนื่องกับการกระทำดังกล่าว  จึงจำเป็นต้องตราพระราชบัญญัตินี้ขึ้น
 
 
 
 
 
 
 
 
 
 
 
 
 
 
 
 
 
 
 
สุกัญญา/ผู้จัดทำ
๑๗ กุมภาพันธ์ ๒๕๕๔
 
สุนันทา/ตรวจ
๑๕ มีนาคม ๒๕๕๔
 
จุฑามาศ/ปรับปรุง
๑๘ พฤศจิกายน ๒๕๕๘
 





[๑] ราชกิจจานุเบกษา เล่ม ๙๐/ตอนที่ ๑๔๕/ฉบับพิเศษ หน้า ๑/๑๖ พฤศจิกายน ๒๕๑๖




