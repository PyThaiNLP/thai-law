








พระราชบัญญัติ






พระราชบัญญัติ
เครื่องแบบผู้พิพากษาสมทบ
พ.ศ. ๒๕๒๓
                   
 
ภูมิพลอดุลยเดช ป.ร.
ให้ไว้ ณ วันที่ ๒๑ มกราคม
พ.ศ. ๒๕๒๓
เป็นปีที่ ๓๕
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยเครื่องแบบผู้พิพากษาสมทบ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติเครื่องแบบผู้พิพากษาสมทบ พ.ศ. ๒๕๒๓
 
มาตรา
๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓  ในพระราชบัญญัตินี้
เครื่องแบบ
หมายความว่า เครื่องแต่งกายทั้งหลายรวมทั้งเครื่องหมายต่าง ๆ
ตลอดจนสิ่งประกอบเครื่องแต่งกายอย่างอื่นที่ได้กำหนดให้ผู้พิพากษาสมทบแต่ง
 
มาตรา
๔  ลักษณะ ชนิด
และประเภทของเครื่องแบบและระเบียบในการแต่งเครื่องแบบแต่ละประเภท
ให้เป็นไปตามที่รัฐมนตรีว่าการกระทรวงยุติธรรมประกาศกำหนดในราชกิจจานุเบกษา
 
มาตรา
๕ 
ผู้ใดไม่มีสิทธิแต่งเครื่องแบบตามพระราชบัญญัตินี้ได้โดยชอบด้วยกฎหมายแต่งเครื่องแบบนั้น
เพื่อจะให้ผู้อื่นเชื่อว่าตนเป็นผู้พิพากษาสมทบ ต้องระวางโทษจำคุกไม่เกินหนึ่งปี
หรือปรับไม่เกินสองพันบาท หรือทั้งจำทั้งปรับ
 
มาตรา
๖ 
ให้รัฐมนตรีว่าการกระทรวงยุติธรรมรักษาการตามพระราชบัญญัตินี้
 
 
ผู้รับสนองพระบรมราชโองการ
ส.  โหตระกิตย์
รองนายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่ผู้พิพากษาสมทบเป็นเจ้าพนักงานในตำแหน่งตุลาการ
ตามกฎหมายว่าด้วยการจัดตั้งศาลคดีเด็กและเยาวชนและกฎหมายว่าด้วยการจัดตั้งศาลแรงงานและวิธีพิจารณาคดีแรงงาน
ซึ่งได้ทรงพระกรุณาโปรดเกล้าฯ
แต่งตั้งขึ้นจากบุคคลซึ่งมีคุณสมบัติตามที่กฎหมายกำหนดไว้ เพื่อให้ทำหน้าที่เช่นเดียวกับผู้พิพากษา
สมควรให้ผู้พิพากษาสมทบตามกฎหมายดังกล่าวมีเครื่องแบบทำนองเดียวกับข้าราชการตุลาการและดะโต๊ะยุติธรรม
และสมควรให้ผู้พิพากษาสมทบซึ่งอาจมีขึ้นตามกฎหมายอื่นในภายหน้ามีเครื่องแบบดังกล่าวโดยไม่จำเป็นต้องตรากฎหมายขึ้นใหม่อีก  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
กุมภาพันธ์ ๒๕๕๔
 





[๑] ราชกิจจานุเบกษา เล่ม ๙๗/ตอนที่ ๑๔/ฉบับพิเศษ หน้า ๕/๑ กุมภาพันธ์ ๒๕๒๓




