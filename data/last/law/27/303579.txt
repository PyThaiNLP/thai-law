








พระราชบัญญัติ






พระราชบัญญัติ
นิรโทษกรรมแก่ผู้ที่ได้นำรัฐธรรมนูญ
แห่งราชอาณาจักรไทย พุทธศักราช ๒๔๗๕ กลับมาใช้
พ.ศ. ๒๔๙๔
                   
 
ภูมิพลอดุลยเดช ป.ร.
ให้ไว้ ณ วันที่ ๓๑ ธันวาคม พ.ศ. ๒๔๙๔
เป็นปีที่ ๖ ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่สถานการณ์ของโลกในปัจจุบันตกอยู่ในภาวะคับขันและภัยแห่งคอมมูนิสต์ก็ได้คุกคามเข้ามาอย่างรุนแรง
มีอิทธิพลแทรกซึมในคณะรัฐมนตรีและรัฐสภา แม้รัฐบาลจะได้พยายามสักเพียงใดก็ไม่สามารถแก้ไขภัยคอมมูนิสต์ได้
และทั้งไม่สามารถปราบการทุจริตที่เรียกว่าคอร์รับชั่นดังที่ได้มุ่งหมายไว้
ความเสื่อมโทรมมีมากขึ้น จนเป็นที่วิตกกันทั่วไปว่าประเทศชาติจะไม่สามารถดำรงอยู่ได้ในสภาพการเมืองอย่างนี้
จึงได้มีคณะทหารบก ทหารเรือ ทหารอากาศ ตำรวจ ผู้ก่อการเปลี่ยนแปลงการปกครอง พ.ศ.
๒๔๗๕ คณะรัฐประหาร พ.ศ. ๒๔๙๐ พร้อมด้วยประชาชนผู้รักชาติมุ่งความมั่นคงดำรงอยู่แห่งชาติ
ศาสนา พระมหากษัตริย์ บรมราชจักรีวงศ์ และระบอบรัฐธรรมนูญ
ได้พร้อมใจกันเป็นเอกฉันท์ กระทำการเพื่อเอารัฐธรรมนูญแห่งราชอาณาจักรไทย
ฉบับลงวันที่ ๑๐ ธันวาคม พุทธศักราช ๒๔๗๕ กลับมาใช้ให้เป็นการรุ่งเรืองสถาพรแก่ประเทศชาติสืบไป
และให้มีคณะบริหารประเทศชั่วคราวเพื่อบริหารราชการในระหว่างที่ยังไม่ได้ตั้งคณะรัฐมนตรีขึ้น
ตามความในรัฐธรรมนูญ คณะบริหารประเทศชั่วคราวได้นำความกราบบังคมทูลขอพระราชทานใช้รัฐธรรมนูญแห่งราชอาณาจักรไทย
พุทธศักราช ๒๔๗๕ พร้อมทั้งรัฐธรรมนูญแก้ไขเพิ่มเติมว่าด้วยนามประเทศ พุทธศักราช
๒๔๘๒ และรัฐธรรมนูญแห่งราชอาณาจักรไทยว่าด้วยบทเฉพาะกาล พุทธศักราช ๒๔๘๓
มีพระบรมราชโองการโปรดเกล้าฯ ให้ใช้รัฐธรรมนูญดังกล่าวแล้วไปพลางก่อน ตั้งแต่วันที่
๒๙ พฤศจิกายน พ.ศ. ๒๔๙๔ เป็นที่เห็นได้ว่าการทั้งหลายซึ่งได้กระทำไปนี้ได้มุ่งหวังถึงประเทศชาติ
ศาสนา พระมหากษัตริย์ และระบอบประชาธิปไตยเป็นใหญ่ โดยมิได้ก่อให้เกิดการเสียชีวิตเลือดเนื้อแก่ประชาชนแต่อย่างใด
จึงเป็นการสมควรที่จะให้มีการนิรโทษกรรมแก่บรรดาบุคคลที่ได้ปฏิบัติการเพื่อนำรัฐธรรมนูญแห่งราชอาณาจักรไทย
พุทธศักราช ๒๔๗๕ กลับมาใช้
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัตินิรโทษกรรมแก่ผู้ที่ได้นำรัฐธรรมนูญแห่งราชอาณาจักรไทย
พุทธศักราช ๒๔๗๕ กลับมาใช้ พ.ศ. ๒๔๙๔
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  บรรดาการกระทำทั้งหลายทั้งสิ้นของบุคคลใด ๆ
ก่อนวันใช้พระราชบัญญัตินี้ เนื่องในการกระทำเพื่อเลิกใช้รัฐธรรมนูญแห่งราชอาณาจักรไทย
พุทธศักราช ๒๔๙๒ และนำเอารัฐธรรมนูญแห่งราชอาณาจักรไทย พุทธศักราช ๒๔๗๕
พร้อมทั้งรัฐธรรมนูญแห่งราชอาณาจักรไทย แก้ไขเพิ่มเติมว่าด้วยนามประเทศ พุทธศักราช
๒๔๘๒ และรัฐธรรมนูญแห่งราชอาณาจักรไทย แก้ไขเพิ่มเติมว่าด้วยบทเฉพาะกาล พุทธศักราช
๒๔๘๓ กลับมาใช้นั้น หากเป็นการผิดกฎหมายใด ๆ ก็ให้ผู้กระทำพ้นจากความผิดและความรับผิดโดยสิ้นเชิง
และการใด ๆ ที่ได้กระทำตลอดจนบรรดาประกาศและคำสั่งใด ๆ ที่ได้ออกสืบเนื่องในการเปลี่ยนแปลงนี้
ให้ถือว่าเป็นการชอบด้วยกฎหมายทุกประการ
 
มาตรา ๔  ให้นายกรัฐมนตรีรักษาการตามพระราชบัญญัตินี้
 
 
ผู้รับสนองพระบรมราชโองการ
จอมพล ป.  พิบูลสงคราม
นายกรัฐมนตรี
 
 
 
 
 
 
 
 
สุกัญญา/ผู้จัดทำ
๒๑ กุมภาพันธ์ ๒๕๕๔
 
สุนันทา/ตรวจ
๑๕
มีนาคม ๒๕๕๔
 





[๑] ราชกิจจานุเบกษา
เล่ม ๖๘/ตอนที่ ๘๐/ฉบับพิเศษ หน้า ๒๕/๓๑ ธันวาคม ๒๔๙๔




