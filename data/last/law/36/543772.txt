
















พระราชบัญญัติ
เรือนจำทหาร
พุทธศักราช ๒๔๗๙[๑]
                   
 
ในพระปรมาภิไธยสมเด็จพระเจ้าอยู่หัวอานันทมหิดล
คณะผู้สำเร็จราชการแทนพระองค์
(ตามประกาศประธานสภาผู้แทนราษฎร
ลงวันที่ ๒๐
สิงหาคม พุทธศักราช ๒๔๗๘)
อาทิตย์  ทิพอาภา
เจ้าพระยายมราช
พล.อ. เจ้าพระยาพิชเยนทรโยธิน
ตราไว้ ณ วันที่
๒๙ มีนาคม พุทธศักราช ๒๔๗๙
เป็นปีที่ ๓
ในรัชกาลปัจจุบัน
 
โดยที่สภาผู้แทนราษฎรลงมติว่า
สมควรจัดการเรือนจำฝ่ายทหารเสียใหม่เพื่อให้เหมาะสมแก่กาลสมัย
 
จึงมีพระบรมราชโองการให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร
ดังต่อไปนี้
 
มาตรา ๑  พระราชบัญญัตินี้ให้เรียกว่า พระราชบัญญัติเรือนจำทหาร
พุทธศักราช ๒๔๗๙
 
มาตรา ๒  ให้ใช้พระราชบัญญัตินี้ตั้งแต่วันที่ ๒๙
มีนาคม พุทธศักราช ๒๔๗๙ เป็นต้นไป
 
มาตรา ๓  ตั้งแต่วันใช้พระราชบัญญัตินี้เป็นต้นไป
ให้ยกเลิกบรรดากฎหมาย กฎ และข้อบังคับอื่น ๆ ที่เกี่ยวกับเรือนจำทหารเสียทั้งสิ้น
 
มาตรา ๔
ในพระราชบัญญัตินี้
(๑)
เรือนจำ หมายความว่า
ที่ซึ่งรัฐมนตรีหรือผู้ที่ได้รับมอบหมายจากรัฐมนตรีกำหนดให้เป็นเรือนจำของทหาร
(๒)
ผู้ต้องขัง หมายความรวมตลอดถึง นักโทษ คนต้องขัง
และคนฝาก
(ก)
นักโทษ หมายความว่า บุคคลซึ่งถูกจำคุกภายหลังคำพิพากษาถึงที่สุด
(ข)
คนต้องขัง หมายความว่า บุคคลที่ถูกขังไว้ตามหมายขัง
(ค)
คนฝาก หมายความว่า
บุคคลที่ถูกฝากให้ควบคุมไว้ในเรือนจำของทหาร
(๓)
รัฐมนตรี หมายความว่า รัฐมนตรีว่าการกระทรวงกลาโหม
 
มาตรา ๕  ให้รัฐมนตรีมีอำนาจกำหนดอำนาจและหน้าที่ของผู้บังคับบัญชาเรือนจำ
และเจ้าพนักงานเรือนจำตลอดจนเงื่อนไขที่จะปฏิบัติตามอำนาจและหน้าที่นั้น
 
มาตรา ๖ 
เจ้าพนักงานเรือนจำจะรับบุคคลใดไว้เป็นผู้ต้องขังในเรือนจำได้ต่อเมื่อได้รับหมายของศาลทหาร
หรือหมายขังของผู้มีอำนาจสั่งลงโทษ หรือเอกสารอันเป็นคำสั่งของเจ้าหน้าที่ผู้มีอำนาจ
 
มาตรา ๗ 
การย้ายผู้ต้องขังจากเรือนจำของทหารไปเรือนจำของฝ่ายพลเรือนหรือย้ายผู้ต้องขังจากเรือนจำของฝ่ายพลเรือนมาเรือนจำของฝ่ายทหารนั้น
ให้เป็นไปตามความตกลงระหว่างรัฐมนตรีในพระราชบัญญัตินี้
กับรัฐมนตรีว่าการกระทรวงซึ่งบังคับบัญชาการราชทัณฑ์
ผู้ต้องขังที่ถูกย้ายดังกล่าวแล้ว
ให้มีฐานะอย่างเดียวกับผู้ต้องขังในเรือนจำที่เข้าไปอยู่ใหม่
 
มาตรา ๘[๒]  ผู้ต้องขังต้องอยู่ในบังคับกฎหมายเช่นเดียวกับทหารกองประจำการ
 
มาตรา ๙  เมื่อผู้ต้องขังคนใดกระทำความผิด
ซึ่งมีลักษณะอย่างที่ผู้บังคับบัญชาทหารจะลงทัณฑ์ทางวินัยแก่ทหารผู้กระทำความผิดได้โดยไม่ต้องนำคดีขึ้นสู่ศาลแล้ว
ก็ให้อำนาจผู้บังคับบัญชาเรือนจำ
หรือเจ้าพนักงานเรือนจำสั่งลงทัณฑ์ทางวินัยตามมาตรา ๑๐
ได้ภายในเงื่อนไขที่รัฐมนตรีกำหนด
นอกจากนั้น
ความผิดฐานประทุษร้ายแก่ทรัพย์ของเรือนจำอันเป็นเรื่องเล็กน้อยก็ดี
ฐานพยายามจะหลบหนีก็ดี ให้เป็นไปตามบทบัญญัติในวรรคก่อน
 
มาตรา ๑๐[๓]  ทัณฑ์ทางวินัยที่จะลงแก่ผู้ต้องขังนั้น
มีดังนี้
(๑)
ภาคทัณฑ์
(๒)
งดหรือลดสิทธิต่าง ๆ โดยมีกำหนดเวลา
(๓)
ขังเดี่ยวไม่เกินสามเดือน
 
มาตรา ๑๑  ห้ามใช้เครื่องพันธนาการแก่ผู้ต้องขัง
เว้นแต่
(๑)
เป็นบุคคลที่น่าจะทำอันตรายต่อชีวิตหรือร่างกายของตนเองหรือผู้อื่น
(๒)
เป็นบุคคลวิกลจริต
หรือจิตฟั่นเฟือนไม่สมประกอบอันอาจเป็นภยันตรายต่อตนเองหรือผู้อื่น
(๓)
เป็นบุคคลที่น่าจะพยายามหลบหนีการควบคุม
(๔)
เมื่อถูกคุมตัวไปนอกเรือนจำ เจ้าพนักงานผู้มีหน้าที่ควบคุมเห็นเป็นการสมควรที่จะต้องใช้เครื่องพันธนาการ
(๕)
เมื่อเป็นการสมควรจะต้องใช้เครื่องพันธนาการ เนื่องแต่สภาพของเรือนจำ สภาพของเหตุการณ์
หรือสภาพการณ์ของท้องถิ่น
 
มาตรา ๑๒  ผู้บังคับบัญชาเรือนจำ
หรือเจ้าพนักงานเรือนจำอาจใช้หรือสั่งให้ใช้อาวุธแก่ผู้ต้องขังได้ภายในบังคับดังนี้
(ก)
ใช้อาวุธอื่นนอกจากอาวุธปืน ในกรณี
(๑)
เมื่อปรากฏว่าผู้ต้องขังกำลังหลบหนี หรือพยายามจะหลบหนี
และไม่มีทางจะป้องกันอย่างอื่นนอกจากใช้อาวุธ
(๒)
เมื่อผู้ต้องขังก่อการวุ่นวาย หรือพยายามใช้กำลังเปิด
หรือทำลายส่วนหนึ่งส่วนใดของเรือนจำ
(๓)
เมื่อปรากฏว่าผู้ต้องขังจะทำร้ายเจ้าพนักงานหรือผู้อื่น
(ข)
ใช้อาวุธปืน ในกรณี
(๑)
ผู้ต้องขังไม่ยอมวางอาวุธ เมื่อเจ้าพนักงานสั่งให้วาง
(๒)
ผู้ต้องขังที่กำลังหลบหนีไม่ยอมหยุด
ในเมื่อเจ้าพนักงานสั่งให้หยุดและไม่มีทางอื่นที่จะจับกุมได้
(๓)
ผู้ต้องขังตั้งแต่สามคนขึ้นไป ก่อการวุ่นวาย หรือพยายามใช้กำลังเปิดหรือทำลายส่วนหนึ่งส่วนใดของเรือนจำ
หรือทำร้ายเจ้าพนักงานหรือผู้อื่น และไม่ยอมหยุดในเมื่อเจ้าพนักงานสั่งให้หยุด
อนึ่ง
ในการจับกุมผู้หลบหนีภายในยี่สิบสี่ชั่วโมง นับตั้งแต่เวลาที่หนีไป
เจ้าพนักงานเรือนจำอาจใช้อำนาจตามมาตรานี้ได้โดยอนุโลม
 
มาตรา ๑๓  ถ้าผู้ต้องขังได้รับบาดเจ็บสาหัส
หรือถึงตายในขณะช่วยเหลือเจ้าพนักงานผู้กระทำการตามหน้าที่ก็ดี
ในขณะทำการตามหน้าที่ของตนอันอาจเป็นอันตรายต่อความปลอดภัยหรือชีวิตของผู้ต้องขังก็ดี
ถ้าเป็นนักโทษ ก็ให้ได้รับสิทธิหรือประโยชน์ตามมาตรา ๑๔ โดยควรแก่พฤติการณ์
หรือถ้าเป็นผู้ต้องขังอื่น
รัฐมนตรีจะกำหนดเงื่อนไขให้รางวัลเป็นจำนวนตามสมควรก็ได้
ถ้าประโยชน์นั้นเป็นรางวัล
เมื่อผู้ต้องขังตาย ให้จ่ายแก่ผู้รับมรดก
 
มาตรา ๑๔  นักโทษคนใดมีความประพฤติดี มีความอุตสาหะ
ความก้าวหน้าในการศึกษาและการงานเกิดผลดีหรือทำความชอบแก่ราชการเป็นพิเศษ
อาจได้รับประโยชน์อย่างหนึ่งหรือหลายอย่าง ดังต่อไปนี้
(๑)
ให้ได้รับความสะดวกเป็นพิเศษในเรือนจำตามเงื่อนไขที่รัฐมนตรีกำหนดไว้
(๒)
เลื่อนชั้น
(๓)
ตั้งให้มีตำแหน่งหน้าที่ช่วยเหลือเจ้าพนักงานเรือนจำ
(๔)
ลาไม่เกิน ๔ วันในคราวหนึ่ง โดยไม่รวมเวลาที่ต้องใช้ในการเดินทางเข้าด้วย
เมื่อมีความจำเป็นอย่างประจักษ์เกี่ยวด้วยกิจธุระสำคัญ หรือกิจการในครอบครัว
แต่ห้ามมิให้ออกไปนอกราชอาณาจักรสยาม
และต้องปฏิบัติตามเงื่อนไขที่รัฐมนตรีกำหนดระยะเวลาที่อนุญาตให้ลานี้ มิให้หักออกจากการคำนวณกำหนดโทษ
(๕)
พักการลงโทษภายในเงื่อนไขที่รัฐมนตรีกำหนด
แต่การพักลงโทษนี้
จะพึงกระทำได้ต่อเมื่อนักโทษได้รับโทษมาแล้วไม่น้อยกว่าหนึ่งในสามของกำหนดโทษที่ต้องรับ  ถ้าเป็นกรณีที่ต้องโทษจำคุกตลอดชีวิต
ต้องได้รับโทษมาแล้วไม่น้อยกว่าสิบปี
ทั้งนี้
ให้วางเงื่อนไขที่นักโทษผู้ได้รับการพักลงโทษจะต้องปฏิบัติ
ให้มีระยะเวลาไม่น้อยกว่าหนึ่งปี
เว้นแต่กำหนดโทษที่ต้องรับต่อไปเหลือน้อยกว่าหนึ่งปี
ก็ให้กำหนดเงื่อนไขเท่าระยะเวลาที่เหลือนั้น
นักโทษที่ได้รับอนุญาตให้ลา
หรือพักการลงโทษนั้น ไม่พ้นจากฐานะเป็นผู้ต้องขังในเรือนจำตามพระราชบัญญัตินี้
 
มาตรา ๑๕  นักโทษที่ได้รับอนุญาตให้ลาก็ดี
หรือได้รับการพักลงโทษก็ดี ถ้าไม่ปฏิบัติตามเงื่อนไขข้อใดข้อหนึ่ง
ซึ่งรัฐมนตรีกำหนด
นักโทษผู้นั้นอาจถูกจับโดยไม่ต้องมีหมายนำเข้าจำคุกต่อไปตามกำหนดโทษที่ยังเหลืออยู่
กับอาจถูกลงทัณฑ์ทางวินัยอีกโสดหนึ่งด้วย
ถ้าระหว่างการพักลงโทษ
นักโทษผู้นั้นต้องคำพิพากษาถึงที่สุดให้ลงโทษเพราะกระทำความผิดขึ้นอีก
ซึ่งมิใช่ความผิดฐานลหุโทษหรือประมาท ให้เพิกถอนการพักลงโทษเสีย
และให้จับตัวนักโทษผู้นั้นโดยไม่ต้องมีหมายนำเข้าจำคุกต่อไปตามกำหนดโทษที่ยังเหลืออยู่
กับอาจลงทัณฑ์ทางวินัยอีกโสดหนึ่งด้วยก็ได้
 
มาตรา ๑๖ 
ในกรณีเหตุฉุกเฉินอันอาจเป็นอันตรายต่อชีวิตหรือความปลอดภัยของผู้ต้องขัง
ถ้าเจ้าพนักงานเรือนจำไม่สามารถจะย้ายผู้ต้องขังไปควบคุมไว้ ณ ที่อื่นได้ทันท่วงที
จะปล่อยผู้ต้องขังไปชั่วคราวก็ได้ แต่ผู้ต้องขังที่ถูกปล่อยไปนั้นต้องกลับเรือนจำหรือไปรายงานตนยังที่ตั้งหน่วยทหาร
หรือที่ว่าการอำเภอภายในกำหนดยี่สิบสี่ชั่วโมงนับตั้งแต่เวลาที่ปล่อยไป
และต้องปฏิบัติตามคำสั่งของเจ้าหน้าที่นั้น ๆ
ถ้าผู้ต้องขังที่ถูกปล่อยไปละเลยไม่ปฏิบัติดังกล่าวนี้
ให้ถือว่ามีความผิดฐานหลบหนีการควบคุม
 
มาตรา ๑๗  เมื่อแพทย์ฝ่ายทหารได้ยื่นรายงานแสดงความเห็นว่าผู้ต้องขังคนใดป่วยเจ็บ
และถ้าคงรักษาพยาบาลอยู่ในเรือนจำจะไม่ทุเลาดีขึ้น
รัฐมนตรีจะอนุญาตให้ผู้ต้องขังคนนั้นไปรักษาตัวในสถานที่อื่นใดนอกเรือนจำโดยมีเงื่อนไขอย่างใดแล้วแต่จะเห็นสมควรก็ได้
ในกรณีดังกล่าวมาในวรรคก่อน
มิให้ถือว่าผู้ต้องขังนั้นพ้นจากฐานะคุมขังในเรือนจำ
และถ้าผู้ต้องขังไปเสียจากสถานที่ซึ่งได้รับอนุญาตให้ไปรักษาตัว
ให้ถือว่ามีความผิดฐานหลบหนีการควบคุม
 
มาตรา ๑๘ 
ภายในบังคับแห่งบทบัญญัติว่าด้วยการร้องทุกข์ตามพระราชบัญญัติวินัยทหาร
และการอภัยโทษ เปลี่ยนโทษหนักเป็นเบา หรือลดโทษตามพระราชบัญญัตินี้
ผู้ต้องขังยังมีสิทธิที่จะยื่นเรื่องราวใด ๆ ต่อเจ้าพนักงานเรือนจำ
ผู้บังคับบัญชาเรือนจำ รัฐมนตรี หรือทูลเกล้าฯ
ถวายฎีกาต่อพระมหากษัตริย์ได้ตามหลักเกณฑ์หรือวิธีการที่รัฐมนตรีกำหนด
 
มาตรา ๑๙  ทรัพย์สินซึ่งผู้ต้องขังนำเข้ามาหรือเก็บรักษาไว้ในเรือนจำโดยมิได้รับอนุญาตเพื่อการนั้นโดยชอบจากเจ้าพนักงานเรือนจำ
ถ้าเป็นสิ่งต้องห้ามตามเงื่อนไขที่รัฐมนตรีกำหนดให้ผู้บังคับบัญชาเรือนจำริบเป็นของแผ่นดิน
ถ้าเป็นสิ่งมีสภาพเป็นของสดเสียได้ หรือเป็นของอันตรายหรือโสโครก
ให้ผู้บังคับบัญชาเรือนจำสั่งทำลายได้
สิ่งของอันจะเก็บรักษาไว้ในเรือนจำไม่ได้เนื่องจากขนาด
น้ำหนัก หรือสภาพ และผู้ต้องขังไม่สามารถจะฝากไว้แก่ผู้อื่นได้
ผู้บังคับบัญชาเรือนจำอาจสั่งให้ทำลายหรือขายทอดตลาดเสียได้
เงินจำนวนสุทธิที่ขายทอดตลาดได้ให้เก็บไว้ให้แก่ผู้ต้องขัง
 
มาตรา ๒๐  ทรัพย์สินของผู้ต้องขังที่ตกค้างอยู่ในเรือนจำ
ให้ผู้บังคับบัญชาเรือนจำสั่งริบเป็นของแผ่นดินได้ ในกรณีต่อไปนี้
(๑)
ผู้ต้องขังหลบหนีพ้นกำหนดสามเดือน นับจากวันหลบหนี
(๒)
ผู้ต้องขังถูกปล่อยตัวแล้วไม่รับทรัพย์สินหรือรางวัลของตนไปภายในกำหนดหนึ่งปี
นับจากวันปล่อยตัว
 
มาตรา ๒๑  นักโทษที่ถูกปล่อยให้พ้นโทษไปนั้น
มีสิทธิได้รับใบสำคัญในการปล่อย
 
มาตรา ๒๒[๔]  ให้นำบทบัญญัติในภาค ๗
แห่งประมวลกฎหมายวิธีพิจารณาความอาญาว่าด้วยอภัยโทษ เปลี่ยนโทษหนักเป็นเบาและลดโทษ
มาใช้บังคับแก่ผู้ต้องคำพิพากษาของศาลทหารด้วยโดยอนุโลม โดยให้อำนาจหน้าที่ของรัฐมนตรีว่าการกระทรวงยุติธรรม
ผู้บัญชาการเรือนจำ และพัศดี
ตามที่กำหนดไว้ในประมวลกฎหมายวิธีพิจารณาความอาญาเป็นอำนาจหน้าที่ของรัฐมนตรีผู้บังคับบัญชาเรือนจำ
และเจ้าพนักงานเรือนจำตามพระราชบัญญัตินี้ แล้วแต่กรณี
 
มาตรา ๒๓[๕]  ผู้ใดเข้าไปในเรือนจำโดยมิได้รับอนุญาต
หรือรับจากหรือมอบแก่ผู้ต้องขังนำเข้ามาหรือออกไปจากเรือนจำซึ่งเงินหรือสิ่งของต้องห้ามโดยทางใด
ๆ อันฝ่าฝืนข้อบังคับของเรือนจำ ต้องระวางโทษจำคุกไม่เกินหนึ่งปี
หรือปรับไม่เกินสองหมื่นบาท หรือทั้งจำทั้งปรับ
 
มาตรา ๒๔  ให้รัฐมนตรีว่าการกระทรวงกลาโหม มีหน้าที่รักษาการให้เป็นไปตามพระราชบัญญัตินี้และมีอำนาจออกข้อบังคับ
เพื่อปฏิบัติการตามพระราชบัญญัตินี้
 
 
ผู้รับสนองพระบรมราชโองการ
พ.อ. พหลพลพยุหเสนา
นายกรัฐมนตรี
                     


พระราชบัญญัติเรือนจำทหาร
(ฉบับที่ ๒) พ.ศ. ๒๕๐๐[๖]
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ
การขอพระราชทานอภัยโทษของผู้ต้องคำพิพากษาของศาลทหารในยามปกติให้ประหารชีวิตนั้น
มาตรา ๒๒ แห่งพระราชบัญญัติเรือนจำทหาร พุทธศักราช ๒๔๗๙
บัญญัติให้ขอพระราชทานอภัยโทษภายในเวลาเจ็ดสิบสองชั่วโมงเท่านั้น
เป็นเวลากระชั้นชิดเกินไป ซึ่งผู้ต้องคำพิพากษาไม่มีเวลาจะทูลเกล้าฯ
ถวายฎีกาได้ทัน  จึงสมควรที่จะได้แก้ไขโดยถือหลักเช่นเดียวกับ
มาตรา ๒๖๒ แห่งประมวลกฎหมายวิธีพิจารณาความอาญา คือ ให้ประหารชีวิต
เมื่อพ้นหกสิบวันแล้ว  ทั้งนี้ เพื่อความเสมอภาค
 
พระราชบัญญัติเรือนจำทหาร
(ฉบับที่ ๓) พ.ศ. ๒๕๕๐[๗]
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่ประเพณีการปกครองประเทศไทยในระบอบประชาธิปไตยอันมีพระมหากษัตริย์ทรงเป็นประมุข
ห้ามมิให้กระทำการทรมาน ทารุณกรรม หรือลงโทษด้วยวิธีการโหดร้ายหรือไร้มนุษยธรรม
แต่ทัณฑ์ทางวินัยบางประการที่จะลงแก่ผู้ต้องขังตามมาตรา ๑๐
แห่งพระราชบัญญัติเรือนจำทหาร พุทธศักราช ๒๔๗๙ มีลักษณะเป็นการกระทำการทรมาน
ทารุณกรรม หรือลงโทษด้วยวิธีการโหดร้ายหรือไร้มนุษยธรรม
สมควรแก้ไขบทบัญญัติดังกล่าวให้สอดคล้องกับรัฐธรรมนูญแห่งราชอาณาจักรไทย  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
                                                                                            ดำรง/ปรับปรุง
๑๕ มีนาคม ๒๕๕๔
 
 





[๑]
ราชกิจจานุเบกษา เล่ม ๕๓/-/หน้า ๑๔๙๗/๒๙ มีนาคม ๒๔๗๙


[๒] มาตรา
๘ แก้ไขเพิ่มเติมโดยพระราชบัญญัติเรือนจำทหาร (ฉบับที่ ๓) พ.ศ. ๒๕๕๐


[๓] มาตรา ๑๐
แก้ไขเพิ่มเติมโดยพระราชบัญญัติเรือนจำทหาร (ฉบับที่ ๓) พ.ศ. ๒๕๕๐
 


[๔] มาตรา ๒๒
แก้ไขเพิ่มเติมโดยพระราชบัญญัติเรือนจำทหาร (ฉบับที่ ๓) พ.ศ. ๒๕๕๐ 


[๕] มาตรา
๒๓ แก้ไขเพิ่มเติมโดยพระราชบัญญัติเรือนจำทหาร (ฉบับที่ ๓) พ.ศ. ๒๕๕๐


[๖]ราชกิจจานุเบกษา
เล่ม ๗๔/ตอนที่ ๑๐๐/หน้า ๑๕๐๓/๒๖ พฤศจิกายน ๒๕๐๐ 


[๗] ราชกิจจานุเบกษา
เล่ม ๑๒๔/ตอนที่ ๒๓ ก/หน้า ๑๘/๔ พฤษภาคม ๒๕๕๐




