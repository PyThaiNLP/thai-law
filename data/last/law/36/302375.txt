








พระราชบัญญัติ






พระราชบัญญัติ
ควบคุมการส่งออกไปนอกราชอาณาจักร
ซึ่งอาวุธยุทธภัณฑ์
และสิ่งที่ใช้ในการสงคราม
พ.ศ. ๒๔๙๕
                   
 
ภูมิพลอดุลยเดช ป.ร.
ให้ไว้ ณ วันที่ ๒๒ มกราคม
พ.ศ. ๒๔๙๕
เป็นปีที่ ๗
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยการควบคุมการส่งออกไปนอกราชอาณาจักรซึ่งอาวุธยุทธภัณฑ์
และสิ่งที่ใช้ในการสงคราม เพื่อความปลอดภัยของประเทศ
และธำรงไว้ซึ่งสันติภาพและความมั่นคงระหว่างประเทศ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติควบคุมการส่งออกไปนอกราชอาณาจักรซึ่งอาวุธยุทธภัณฑ์
และสิ่งที่ใช้ในการสงคราม พ.ศ. ๒๔๙๕
 
มาตรา
๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓ 
เมื่อเห็นเป็นการสมควรเพื่อประโยชน์แห่งความปลอดภัยของประเทศ
หรือเพื่อธำรงไว้ซึ่งสันติภาพและความมั่นคงระหว่างประเทศ
จะให้มีการควบคุมการส่งออกไปหรือการส่งผ่านไปนอกราชอาณาจักรซึ่งอาวุธยุทธภัณฑ์
และสิ่งที่ใช้ในการสงครามก็ได้ โดยตราเป็นพระราชกฤษฎีกา
สิ่งที่ใช้ในการสงครามให้หมายความรวมตลอดถึงสัมภาระ
พลังสงคราม
อุปกรณ์การลำเลียงที่มีคุณค่าในการยุทธศาสตร์และวัตถุที่มีประโยชน์ในการผลิตอาวุธ
กระสุน และสิ่งที่ใช้ในการสงครามด้วย
 
มาตรา
๔ 
ในพระราชกฤษฎีกาซึ่งออกตามความในมาตรา ๓ ให้ระบุชนิดและประเภทของอาวุธยุทธภัณฑ์
และสิ่งที่ใช้ในการสงคราม อันพึงควบคุม
เพื่อประโยชน์ในการควบคุม
จะระบุข้อกำหนดดังต่อไปนี้ไว้ด้วยก็ได้ คือ
(๑) ประเทศหรือที่ที่ห้ามมิให้ส่งอาวุธยุทธภัณฑ์
และสิ่งที่ใช้ในการสงครามออกไป
(๒)
วิธีการเพื่อป้องกันการส่งอาวุธยุทธภัณฑ์ และสิ่งที่ใช้ในการสงครามที่ควบคุมผ่านไปยังประเทศหรือที่ที่ห้ามตาม
(๑)
(๓)
เงื่อนไขในการควบคุมตามความจำเป็นแก่พฤติการณ์
 
มาตรา
๕ 
ให้นำบทบัญญัติแห่งกฎหมายว่าด้วยการศุลกากร เฉพาะอย่างยิ่งว่าด้วยการตรวจ
การยึดและริบของ หรือการจับกุมผู้กระทำผิด การแสดงเท็จ และการฟ้องร้อง
มาใช้บังคับแก่การควบคุมอาวุธยุทธภัณฑ์และสิ่งที่ใช้ในการสงครามตามพระราชบัญญัตินี้ด้วย
 
มาตรา
๖ 
ผู้ใดฝ่าฝืนบทบัญญัติแห่งพระราชกฤษฎีกาซึ่งออกตามความในพระราชบัญญัตินี้
มีความผิดต้องระวางโทษจำคุกไม่เกินห้าปี หรือปรับไม่เกินสองหมื่นบาท
หรือทั้งจำทั้งปรับ
 
มาตรา
๗  ให้รัฐมนตรีว่าการกระทรวงกลาโหม
รัฐมนตรีว่าการกระทรวงการคลัง
และรัฐมนตรีว่าการกระทรวงพาณิชย์รักษาการตามพระราชบัญญัตินี้
 
 
ผู้รับสนองพระบรมราชโองการ
จอมพล ป.  พิบูลสงคราม
นายกรัฐมนตรี


 
 
 
 
วศิน/แก้ไข
๕ พฤศจิกายน ๒๕๕๓
 
สุทธนา/ปรับปรุง
๑๑ พฤศจิกายน ๒๕๕๖
วิชพงษ์/ตรวจ
๑๒ พฤศจิกายน ๒๕๕๖
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๖๙/ตอนที่ ๗/หน้า ๕๗/๒๙ มกราคม ๒๔๙๕




