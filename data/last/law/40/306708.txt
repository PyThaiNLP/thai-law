
















พระราชบัญญัติ
เครื่องแบบทหาร
พุทธศักราช
๒๔๗๗
                   
 
ในพระปรมาภิไธยสมเด็จพระเจ้าอยู่หัวอานันทมหิดล
คณะผู้สำเร็จราชการแทนพระองค์
(ตามประกาศประธานสภาผู้แทนราษฎร
ลงวันที่
๗ มีนาคม พุทธศักราช ๒๔๗๗)
อนุวัตน์จาตุรนต์
อาทิตย์ทิพอาภา
เจ้าพระยายมราช
ตราไว้ ณ
วันที่ ๒๒ เมษายน พุทธศักราช ๒๔๗๘
เป็นปีที่
๒ ในรัชกาลปัจจุบัน
 
โดยที่สภาผู้แทนราษฎรลงมติว่า
สมควรแก้ไขเปลี่ยนแปลงกฎหมายว่าด้วยเครื่องแบบทหารเสียใหม่
 
จึงมีพระบรมราชโองการให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร
ดังต่อไปนี้
 
มาตรา ๑  พระราชบัญญัตินี้ให้เรียกว่า
พระราชบัญญัติเครื่องแบบทหาร พุทธศักราช ๒๔๗๗
 
มาตรา ๒[๑] 
ให้ใช้พระราชบัญญัตินี้ตั้งแต่วันประกาศในราชกิจจานุเบกษาเป็นต้นไป
 
มาตรา ๓  ให้ยกเลิกพระราชกำหนดเครื่องแบบทหารบก
พุทธศักราช ๒๔๗๕ กับพระราชบัญญัติแก้ไขเพิ่มเติมพระราชกำหนดเครื่องแบบทหารบก
พุทธศักราช ๒๔๗๖ ฉบับที่ ๑ และฉบับที่ ๒ พระราชบัญญัติเครื่องแบบทหารเรือ
พุทธศักราช ๒๔๗๖ พระราชบัญญัติเครื่องแบบทหารเรือ แก้ไขเพิ่มเติม พุทธศักราช ๒๔๗๖
พระราชบัญญัติเครื่องแบบทหารเรือ แก้ไขเพิ่มเติม พุทธศักราช ๒๔๗๗
 
มาตรา ๔  เครื่องแบบทหาร หมายถึงเครื่องแต่งกายทั้งหลายที่ได้กำหนดให้ทหารแต่ง
เครื่องแบบทหาร ย่อมประกอบด้วย หมวก เสื้อ กางเกง รองเท้า
เครื่องหมายยศ เหล่า จำพวก สังกัด และอื่น ๆ กับเครื่องประกอบต่าง ๆ
 
มาตรา ๕[๒]  ลักษณะ
ชนิดและประเภทของเครื่องแบบทหารบก ทหารเรือและทหารอากาศ กับการแต่งเครื่องแบบทหารบก
ทหารเรือและทหารอากาศ ว่าจะสมควรอย่างไร เมื่อไร และโดยเงื่อนไขอย่างใด
ให้เป็นไปตามที่กำหนดในกฎกระทรวง
ในกรณีที่ทหารบก ทหารเรือหรือทหารอากาศ
ต้องไปปฏิบัติราชการสนามนอกราชอาณาจักร
เมื่อเห็นสมควรจะมีเครื่องแบบสนามเพิ่มขึ้นสำหรับแต่งเพื่อปฏิบัติราชการสนามนอกราชอาณาจักรแล้ว
ลักษณะ ชนิดและประเภทของเครื่องแบบสนามดังกล่าว ตลอดจนการแต่งว่าจะสมควรอย่างไร
เมื่อไรและโดยเงื่อนไขอย่างใด ให้เป็นไปตามที่กระทรวงกลาโหมกำหนด
 
มาตรา ๖[๓] 
ผู้ใดแต่งเครื่องแบบทหารตามพระราชบัญญัตินี้
หรือแต่งเครื่องแบบทหารที่ทหารยังคงใช้ในราชการอยู่
โดยไม่มีสิทธิจะแต่งได้โดยชอบด้วยกฎหมาย
ผู้นั้นมีความผิดต้องระวางโทษจำคุกตั้งแต่สามเดือนถึงห้าปี
และถ้าการกระทำเช่นว่ามานี้ได้กระทำภายในเขตซึ่งประกาศใช้กฎอัยการศึกก็ดี
ในเวลาสงครามก็ดี ในเวลาบ้านเมืองมีเหตุฉุกเฉินก็ดี หรือเพื่อกระทำผิดทางอาญาก็ดี
ผู้นั้นมีความผิดต้องระวางโทษจำคุกตั้งแต่หนึ่งปีถึงสิบปี
 
มาตรา ๖ ทวิ[๔] 
ผู้ใดแต่งกายโดยใช้เครื่องแต่งกายคล้ายเครื่องแบบทหารตามพระราชบัญญัตินี้
หรือคล้ายเครื่องแบบทหารที่ทหารยังคงใช้ในราชการอยู่ อันอาจนำความดูหมิ่นเกลียดชัง
หรือความเสื่อมเสียมาสู่ราชการทหารก็ดี อันอาจทำให้บุคคลอื่นหลงเชื่อว่าเป็นทหารก็ดี
ผู้นั้นมีความผิดต้องระวางโทษปรับไม่เกินสองร้อยบาท
และถ้าการกระทำเช่นว่านี้ได้กระทำภายในเขตซึ่งได้ประกาศใช้กฎอัยการศึกก็ดี
ในเวลาสงครามก็ดี ในเวลาบ้านเมืองมีเหตุฉุกเฉินก็ดี
หรือเพื่อกระทำความผิดทางอาญาก็ดี ผู้นั้นมีความผิดต้องระวางโทษจำคุกตั้งแต่หนึ่งปีถึงสิบปี
 
มาตรา ๗ 
ให้รัฐมนตรีว่าการกระทรวงกลาโหมมีหน้าที่รักษาการให้เป็นไปตามพระราชบัญญัตินี้
และให้มีอำนาจออกกฎกระทรวง เพื่อปฏิบัติการให้เป็นไปตามพระราชบัญญัตินี้
กฎกระทรวงนั้น เมื่อประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
(ตามมติคณะรัฐมนตรี)
พระยานิติศาสตร์ไพศาลย์
รัฐมนตรี


 
                     
พระราชบัญญัติเครื่องแบบทหารแก้ไขเพิ่มเติม พุทธศักราช ๒๔๗๘[๕]
 
มาตรา ๔ 
ให้รัฐมนตรีว่าการกระทรวงกลาโหมมีหน้าที่รักษาการให้เป็นไปตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการให้เป็นไปตามบทแห่งพระราชบัญญัตินี้
กฎกระทรวงนั้น เมื่อได้ประกาศในราชกิจจานุเบกษาแล้ว
ให้ใช้บังคับได้
 
พระราชบัญญัติเครื่องแบบทหาร (ฉบับที่
๓) พุทธศักราช ๒๔๘๕[๖]
 
มาตรา ๕ 
ให้รัฐมนตรีว่าการกระทรวงกลาโหมรักษาการตามพระราชบัญญัตินี้
 
พระราชบัญญัติเครื่องแบบทหาร (ฉบับที่
๔) พ.ศ. ๒๕๑๔[๗]
 
หมายเหตุ :- เหตุผลในการประกาศใช้พระราชบัญญัติฉบับนี้ คือ
โดยที่เครื่องแบบของทหารที่ปฏิบัติราชการสนามนอกราชอาณาจักร
จำเป็นต้องมีการเปลี่ยนแปลงเพื่อให้เหมาะสมกับแต่ละภูมิประเทศและเหตุการณ์อยู่เสมอ
ฉะนั้น การกำหนดเครื่องแบบในกรณีดังกล่าวนี้โดยออกเป็นกฎกระทรวงแต่ละครั้งย่อมไม่อาจทันต่อเหตุการณ์และความจำเป็น
สมควรให้กระทรวงกลาโหมกำหนดเครื่องแบบในกรณีดังกล่าวได้โดยไม่ต้องออกเป็นกฎกระทรวง
จึงสมควรแก้ไขเพิ่มเติมกฎหมายว่าด้วยเครื่องแบบทหารเสียใหม่


 
 
 
นันทวัฒน์/ตรวจ
๓ กันยายน ๒๕๕๒
 
ปริญสินีย์/ปรับปรุง
ชาญ/ตรวจ
๑๓ พฤศจิกายน
๒๕๕๖
 





[๑]
ราชกิจจานุเบกษา เล่ม ๕๒/-/หน้า ๑๓๘/๒๘ เมษายน ๒๔๗๘


[๒]
มาตรา ๕ แก้ไขเพิ่มเติมโดยพระราชบัญญัติเครื่องแบบทหาร (ฉบับที่ ๔) พ.ศ. ๒๕๑๔


[๓]
มาตรา ๖ แก้ไขเพิ่มเติมโดยพระราชบัญญัติเครื่องแบบทหาร (ฉบับที่ ๓) พุทธศักราช ๒๔๘๕


[๔]
มาตรา ๖ ทวิ เพิ่มโดยพระราชบัญญัติเครื่องแบบทหาร
(ฉบับที่ ๓) พุทธศักราช ๒๔๘๕


[๕]
ราชกิจจานุเบกษา เล่ม ๕๒/-/หน้า ๒๑๒๙/๒๙ มีนาคม ๒๔๗๘


[๖]
ราชกิจจานุเบกษา เล่ม ๕๙/ตอนที่ ๕๗/หน้า ๑๖๐๑/๒๕ สิงหาคม ๒๔๘๕


[๗]
ราชกิจจานุเบกษา เล่ม ๘๘/ตอนที่ ๙๘/หน้า ๖๐๗/๑๔ กันยายน ๒๕๑๔




