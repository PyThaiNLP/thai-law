
















พระราชบัญญัติ
เครื่องแบบสมาชิกรัฐสภา
พ.ศ. ๒๕๑๖
                   
 
ภูมิพลอดุลยเดช
ป.ร.
ให้ไว้ ณ วันที่
๓๐ พฤษภาคม พ.ศ. ๒๕๑๖
เป็นปีที่ ๒๘
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรปรับปรุงกฎหมายว่าด้วยเครื่องแบบสมาชิกวุฒิสภาและสมาชิกสภาผู้แทน
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑  พระราชบัญญัตินี้เรียกว่า
พระราชบัญญัติเครื่องแบบสมาชิกรัฐสภา พ.ศ. ๒๕๑๖
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้ยกเลิกพระราชบัญญัติเครื่องแบบสมาชิกวุฒิสภาและสมาชิกสภาผู้แทน พ.ศ.
๒๕๑๑
 
มาตรา ๔[๒]  ในพระราชบัญญัตินี้
สมาชิกรัฐสภา
หมายความว่า บุคคลผู้ทำหน้าที่ทางนิติบัญญัติในรัฐสภาตามบทบัญญัติในธรรมนูญการปกครองราชอาณาจักร
หรือรัฐธรรมนูญแห่งราชอาณาจักรไทย แล้วแต่กรณี
ประธานรัฐสภา
หมายความว่า
ประธานสภาซึ่งทำหน้าที่นิติบัญญัติตามนัยแห่งบทบัญญัติในธรรมนูญการปกครองราชอาณาจักรหรือรัฐธรรมนูญแห่งราชอาณาจักรไทย
อดีตสมาชิกรัฐสภา
หมายความว่า บุคคลผู้เคยเป็นสมาชิกรัฐสภามาแล้วแต่พ้นสภาพความเป็นสมาชิกรัฐสภาไปตามกฎหมาย
เครื่องแบบ
หมายความว่า เครื่องแต่งกายทั้งหลายรวมทั้งเครื่องหมายต่าง ๆ
ตลอดจนสิ่งประกอบเครื่องแต่งกายอย่างอื่นที่ได้กำหนดให้สมาชิกรัฐสภา
หรืออดีตสมาชิกรัฐสภาแต่ง
 
มาตรา ๕  ลักษณะ ชนิด
และประเภทของเครื่องแบบและระเบียบในการแต่งเครื่องแบบแต่ละประเภท
ให้เป็นไปตามข้อบังคับของรัฐสภา
 
มาตรา ๖[๓] 
สมาชิกรัฐสภาหรืออดีตสมาชิกรัฐสภาอาจแต่งเครื่องแบบตามพระราชบัญญัตินี้ได้ตามหลักเกณฑ์และเงื่อนไขที่กำหนดไว้ในข้อบังคับ
ส่วนจะให้แต่งได้ในโอกาสใด และจะมีเครื่องหมายหรือสิ่งประกอบเครื่องแต่งกายอย่างไรให้เป็นไปตามข้อบังคับ
ผู้ใดไม่มีสิทธิแต่งเครื่องแบบตามพระราชบัญญัตินี้แต่งเครื่องแบบนั้นเพื่อจะให้ผู้อื่นเชื่อว่าตนเป็นสมาชิกรัฐสภาหรืออดีตสมาชิกรัฐสภา
ต้องระวางโทษจำคุกไม่เกินหนึ่งปี หรือปรับไม่เกินสองพันบาท หรือทั้งจำทั้งปรับ
 
มาตรา ๗ 
ให้ประธานรัฐสภารักษาการตามพระราชบัญญัตินี้
และให้มีอำนาจออกข้อบังคับเพื่อปฏิบัติการตามพระราชบัญญัตินี้
ข้อบังคับนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
จอมพล
ถนอม  กิตติขจร
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่กฎหมายว่าด้วยเครื่องแบบสมาชิกวุฒิสภาและสมาชิกสภาผู้แทนได้กำหนดเครื่องแบบของสมาชิกวุฒิสภาและสมาชิกสภาผู้แทนไว้
ไม่อาจที่จะให้สมาชิกสภานิติบัญญัติแห่งชาติแต่งได้  จึงสมควรปรับปรุงกฎหมายว่าด้วยเครื่องแบบสมาชิกวุฒิสภาและสมาชิกสภาผู้แทนเสียใหม่
เพื่อให้สมาชิกสภานิติบัญญัติแห่งชาติตามธรรมนูญการปกครองแห่งราชอาณาจักร
พุทธศักราช ๒๕๑๕
หรือสมาชิกสภาซึ่งทำหน้าที่ทางนิติบัญญัติตามบทบัญญัติแห่งรัฐธรรมนูญแห่งราชอาณาจักรไทยแต่งได้
                     
พระราชบัญญัติเครื่องแบบสมาชิกรัฐสภา
(ฉบับที่ ๒) พ.ศ. ๒๕๒๖[๔]
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ
เนื่องจากบุคคลผู้เคยเป็นสมาชิกรัฐสภามาแล้วได้ทำประโยชน์ให้แก่ประเทศชาติมามากหรือได้อุทิศตนเพื่อทำงานให้แก่ประเทศชาติและประชาชน
จนได้รับพระราชทานเครื่องราชอิสริยาภรณ์มาแล้ว สมควรได้รับการเชิดชูเกียรติ
โดยให้แต่งเครื่องแบบสมาชิกรัฐสภาพร้อมทั้งเครื่องหมาย
หรือสิ่งประกอบเครื่องแต่งกายอย่างอื่นได้ต่อไปเช่นเดิมเมื่อพ้นสมาชิกภาพไปแล้ว
เพื่อเป็นเกียรติแก่อดีตสมาชิกรัฐสภาผู้นั้นและวงศ์ตระกูล  จึงสมควรตราเป็นพระราชบัญญัตินี้ขึ้น
 
 
 
 
 
 
 
 
 
 
 
 
 
นันทพล/ปรับปรุง
๒ ธันวาคม ๒๕๕๖
 
วิชพงษ์/ตรวจ
๔ ธันวาคม ๒๕๕๖
 
 
 
 





[๑]
ราชกิจจานุเบกษา เล่ม ๙๐/ตอนที่ ๖๘/ฉบับพิเศษ หน้า ๑/๑๔ มิถุนายน ๒๕๑๖


[๒] มาตรา
๔ แก้ไขเพิ่มเติมโดยพระราชบัญญัติเครื่องแบบสมาชิกรัฐสภา (ฉบับที่ ๒) พ.ศ. ๒๕๒๖


[๓] มาตรา
๖ แก้ไขเพิ่มเติมโดยพระราชบัญญัติเครื่องแบบสมาชิกรัฐสภา (ฉบับที่ ๒) พ.ศ. ๒๕๒๖


[๔]
ราชกิจจานุเบกษา เล่ม ๑๐๐/ตอนที่ ๓๘/ฉบับพิเศษ หน้า ๑/๑๘ มีนาคม ๒๕๒๖




