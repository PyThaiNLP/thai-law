








พระราชบัญญัติ






พระราชบัญญัติ
เครื่องแบบนักเรียนของโรงเรียนในสังกัดกระทรวงกลาโหม
พ.ศ. ๒๕๒๑
                   
 
ภูมิพลอดุลยเดช ป.ร.
ให้ไว้ ณ วันที่ ๑๑ ธันวาคม
พ.ศ. ๒๕๒๑
เป็นปีที่ ๓๓
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยเครื่องแบบนักเรียนของโรงเรียนในสังกัดกระทรวงกลาโหม
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเครื่องแบบนักเรียนของโรงเรียนในสังกัดกระทรวงกลาโหม
พ.ศ. ๒๕๒๑
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ในพระราชบัญญัตินี้
นักเรียน
หมายความว่า ผู้ซึ่งศึกษาอยู่ในโรงเรียนหรือสถาบันการศึกษาที่เรียกเป็นอย่างอื่นในสังกัดกระทรวงกลาโหม
แต่ไม่รวมถึงผู้ซึ่งศึกษาอยู่ในโรงเรียนนายร้อยพระจุลจอมเกล้า
โรงเรียนนายเรือ โรงเรียนนายเรืออากาศ โรงเรียนแผนที่ของกรมแผนที่ทหาร
วิทยาลัยแพทย์ศาสตร์พระมงกุฎเกล้า โรงเรียนเตรียมทหาร
โรงเรียนประจำเหล่าชั้นนักเรียนนายสิบ โรงเรียนนายสิบทหารบก โรงเรียนจ่า
โรงเรียนจ่าอากาศ และโรงเรียนหรือสถาบันการศึกษาอื่นที่มีกฎหมายกำหนดเครื่องแบบของผู้ซึ่งศึกษาอยู่ในโรงเรียนหรือสถาบันการศึกษานั้นไว้เป็นการเฉพาะ
เครื่องแบบนักเรียน
หมายความว่า เครื่องแบบทั้งหลายที่กำหนดในกฎกระทรวงให้นักเรียนแต่ง
 
มาตรา ๔ 
ประเภท ชนิด และลักษณะของเครื่องแบบนักเรียน ให้เป็นไปตามที่กำหนดในกฎกระทรวง
มาตรา ๕ 
ผู้ใดไม่มีสิทธิแต่งเครื่องแบบนักเรียน แต่ง หรือแต่งเลียนเครื่องแบบนักเรียนโดยเจตนาให้ผู้อื่นหลงเชื่อว่าเป็นนักเรียน
ต้องระวางโทษจำคุกไม่เกินหนึ่งเดือน หรือปรับไม่เกินหนึ่งพันบาท หรือทั้งจำทั้งปรับ
ถ้าในการกระทำความผิดตามวรรคหนึ่ง
ผู้กระทำได้กระทำภายในเขตซึ่งได้ประกาศใช้กฎอัยการศึก หรือในเวลาสงคราม
หรือเพื่อกระทำความผิดทางอาญา ต้องระวางโทษจำคุกไม่เกินหกเดือน
หรือปรับไม่เกินสองพันบาท หรือทั้งจำทั้งปรับ
 
มาตรา ๖ 
ให้รัฐมนตรีว่าการกระทรวงกลาโหมรักษาการตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
พลเอก เกรียงศักดิ์  ชมะนันทน์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่เครื่องแบบนักเรียนของโรงเรียนในสังกัดกระทรวงกลาโหม
ยังไม่มีกฎหมายคุ้มครองเพื่อมิให้บุคคลอื่นแต่งหรือแต่งเลียนเครื่องแบบดังกล่าว  จึงจำเป็นต้องตราพระราชบัญญัตินี้ขึ้น
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
ปัทมา/แก้ไข
วศิน/ตรวจ
๕ มีนาคม ๒๕๕๓
 
ฐานิศร์/ปรับปรุง
พลัฐวัษ/ตรวจ
๑๒ มิถุนายน ๒๕๕๖





[๑] ราชกิจจานุเบกษา
เล่ม ๙๕/ตอนที่ ๑๔๕/ฉบับพิเศษ หน้า ๑/๒๑ ธันวาคม ๒๕๒๑




