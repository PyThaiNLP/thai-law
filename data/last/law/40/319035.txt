
















พระราชบัญญัติ
เครื่องแบบนักศึกษาวิชาทหารและเครื่องแบบผู้กำกับนักศึกษาวิชาทหาร
พ.ศ. ๒๕๒๑
                   
 
ภูมิพลอดุลยเดช ป.ร.
ให้ไว้ ณ วันที่
๑๕ สิงหาคม พ.ศ. ๒๕๒๑
เป็นปีที่ ๓๓ ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยเครื่องแบบนักศึกษาวิชาทหารและเครื่องแบบผู้กำกับนักศึกษาวิชาทหาร
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติเครื่องแบบนักศึกษาวิชาทหารและเครื่องแบบผู้กำกับนักศึกษาวิชาทหาร
พ.ศ. ๒๕๒๑
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
เครื่องแบบนักศึกษาวิชาทหาร หมายความว่า เครื่องแบบทั้งหลายที่กำหนดในกฎกระทรวงให้นักศึกษาวิชาทหารแต่ง
เครื่องแบบผู้กำกับนักศึกษาวิชาทหาร หมายความว่า เครื่องแบบทั้งหลายที่กำหนดในกฎกระทรวงให้ผู้กำกับนักศึกษาวิชาทหาร
ผู้ช่วยผู้กำกับนักศึกษาวิชาทหาร หรือผู้กำกับนักศึกษาวิชาทหารพิเศษแต่ง
 
มาตรา ๔  ประเภท ชนิด และลักษณะของเครื่องแบบนักศึกษาวิชาทหารหรือเครื่องแบบผู้กำกับนักศึกษาวิชาทหารว่าจะสมควรอย่างไร
แต่งได้ในโอกาสใด และเงื่อนไขอย่างใด ให้เป็นไปตามที่กำหนดในกฎกระทรวง
 
มาตรา ๕  ผู้ใดไม่มีสิทธิแต่งเครื่องแบบนักศึกษาวิชาทหารหรือเครื่องแบบผู้กำกับนักศึกษาวิชาทหาร แต่งหรือแต่งเลียนเครื่องแบบนักศึกษาวิชาทหาร หรือเครื่องแบบผู้กำกับนักศึกษาวิชาทหาร โดยเจตนาให้ผู้อื่นหลงเชื่อว่าเป็นนักศึกษาวิชาทหาร
ผู้กำกับนักศึกษาวิชาทหาร ผู้ช่วยผู้กำกับนักศึกษาวิชาทหาร หรือผู้กำกับนักศึกษาวิชาทหารพิเศษ
แล้วแต่กรณี ต้องระวางโทษจำคุกไม่เกินหนึ่งปี หรือปรับไม่เกินสองพันบาท หรือทั้งจำทั้งปรับ
ถ้าการกระทำความผิดตามวรรคหนึ่ง
ผู้กระทำได้กระทำภายในเขตซึ่งได้ประกาศใช้กฎอัยการศึกหรือในเวลาสงคราม
หรือเพื่อกระทำความผิดทางอาญา ต้องระวางโทษจำคุกตั้งแต่หนึ่งปีถึงห้าปี หรือปรับตั้งแต่สองพันบาทถึงหนึ่งหมื่นบาท
หรือทั้งจำทั้งปรับ
 
มาตรา ๖  ให้รัฐมนตรีว่าการกระทรวงกลาโหมรักษาการตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก เกรียงศักดิ์
 ชมะนันทน์
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ เนื่องจากยังไม่มีกฎหมายว่าด้วยเครื่องแบบนักศึกษาวิชาทหารและเครื่องแบบผู้กำกับนักศึกษาวิชาทหาร
สมควรกำหนดเครื่องแบบนักศึกษาวิชาทหารและเครื่องแบบผู้กำกับนักศึกษาวิชาทหารขึ้น
และมีบทบัญญัติคุ้มครองเพื่อมิให้บุคคลอื่นผู้ไม่มีสิทธิแต่งเครื่องแบบหรือแต่งกายคล้ายเครื่องแบบนักศึกษาวิชาทหาร
หรือเครื่องแบบผู้กำกับนักศึกษาวิชาทหาร  จึงจำเป็นต้องตราพระราชบัญญัตินี้ขึ้น
 
 
 
 
 
 
 
 
 
 
ปัทมา/แก้ไข
วศิน/ตรวจ
๕
มีนาคม ๒๕๕๓
 
ณัฐพร/ปรับปรุง
พลัฐวัษ/ตรวจ
๒๗
พฤษภาคม ๒๕๕๖
 
สายสัมพันธ์/ปรับปรุง
๑๐
มิถุนายน ๒๕๖๓
 
ปาจรีย์/ตรวจ
๓๐ มิถุนายน
๒๕๖๓
 





[๑] ราชกิจจานุเบกษา
เล่ม ๙๕/ตอนที่ ๘๗/ฉบับพิเศษ หน้า ๑๓/๒๔ สิงหาคม ๒๕๒๑




