








พระราชบัญญัติ






พระราชบัญญัติ
เสื้อครุยข้าราชการตุลาการและดะโต๊ะยุติธรรม
พ.ศ. ๒๕๓๔
                   
 
ภูมิพลอดุลยเดช ป.ร.
ให้ไว้ ณ วันที่ ๕ สิงหาคม
พ.ศ. ๒๕๓๔
เป็นปีที่ ๔๖
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีกฎหมายว่าด้วยเสื้อครุยข้าราชการตุลาการและดะโต๊ะยุติธรรม
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติเสื้อครุยข้าราชการตุลาการและดะโต๊ะยุติธรรม พ.ศ. ๒๕๓๔
 
มาตรา
๒[๑] 
พระราชบัญญัตินี้ให้ใช้บังคับเมื่อพ้นกำหนดเก้าสิบวันนับแต่วันประกาศในราชกิจจานุเบกษาเป็นต้นไป
 
มาตรา
๓  ให้ยกเลิกข้อ ๑ ของมาตรา ๕
แห่งพระราชกำหนดเสื้อครุย ร.ศ. ๑๓๐
ซึ่งแก้ไขเพิ่มเติมโดยพระราชกำหนดเสื้อครุยแก้ไขเพิ่มเติม พุทธศักราช ๒๔๗๒
 
มาตรา
๔ 
ให้มีเสื้อครุยข้าราชการตุลาการและดะโต๊ะยุติธรรมเป็นเครื่องหมายแสดงฐานะของข้าราชการตุลาการและดะโต๊ะยุติธรรม
ตามกฎหมายว่าด้วยระเบียบข้าราชการฝ่ายตุลาการ
การกำหนดลักษณะ
ชนิด ประเภท และส่วนประกอบของเสื้อครุยข้าราชการตุลาการและดะโต๊ะยุติธรรม ให้ตราเป็นพระราชกฤษฎีกา
 
มาตรา
๕ 
ให้ข้าราชการตุลาการและดะโต๊ะยุติธรรมสวมเสื้อครุยตามมาตรา ๔
ในเวลาขึ้นบัลลังก์พิจารณาพิพากษาคดี
การใช้เสื้อครุยในโอกาสอื่นนอกจากที่บัญญัติไว้ในวรรคหนึ่ง
ให้เป็นไปตามที่กำหนดในกฎกระทรวง
 
มาตรา
๖  ผู้ใดใช้เสื้อครุยข้าราชการตุลาการหรือดะโต๊ะยุติธรรมโดยที่ตนไม่มีสิทธิที่จะใช้
ถ้าได้กระทำเพื่อให้บุคคลอื่นเชื่อว่าตนมีสิทธิที่จะใช้ต้องระวางโทษจำคุกไม่เกินหนึ่งปี
หรือปรับไม่เกินสองหมื่นบาท หรือทั้งจำทั้งปรับ
 
มาตรา
๗ 
ให้รัฐมนตรีว่าการกระทรวงยุติธรรมรักษาการตามพระราชบัญญัตินี้ และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
อานันท์  ปันยารชุน
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ โดยที่ได้มีกฎหมายกำหนดให้ผู้พิพากษาคือข้าราชการตุลาการทุกชั้นที่เป็นเนติบัณฑิตสวมเสื้อครุยเนติบัณฑิตในเวลาขึ้นบัลลังก์พิจารณาพิพากษาคดี
แต่หาได้มีกฎหมายกำหนดให้มีเสื้อครุยข้าราชการตุลาการโดยเฉพาะและกำหนดให้ข้าราชการตุลาการสวมเสื้อครุยดังกล่าวในเวลาขึ้นบัลลังก์พิจารณาพิพากษาคดีไม่
และโดยที่ดะโต๊ะยุติธรรมเป็นผู้มีอำนาจและหน้าที่ในการพิจารณาพิพากษาคดีในพระปรมาภิไธยพระมหากษัตริย์เช่นเดียวกับข้าราชการตุลาการ
แต่ก็ยังไม่มีกฎหมายกำหนดให้มีเสื้อครุยดะโต๊ะยุติธรรม
และกำหนดให้ดะโต๊ะยุติธรรมสวมเสื้อครุยดังกล่าวในเวลาขึ้นบัลลังก์พิจารณาพิพากษาคดี
สมควรกำหนดให้มีกฎหมายกำหนดให้มีเสื้อครุยข้าราชการตุลาการและดะโต๊ะยุติธรรม
และกำหนดให้ข้าราชการตุลาการและดะโต๊ะยุติธรรมสวมเสื้อครุยดังกล่าวในเวลาขึ้นบัลลังก์พิจารณาพิพากษาคดี  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
กุมภาพันธ์ ๒๕๕๔
 





[๑] ราชกิจจานุเบกษา เล่ม ๑๐๘/ตอนที่ ๑๕๒/ฉบับพิเศษ หน้า ๑/๓๐ สิงหาคม ๒๕๓๔




