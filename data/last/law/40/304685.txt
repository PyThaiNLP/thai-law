








พระราชบัญญัติ






พระราชบัญญัติ
ยศ
และเครื่องแบบผู้บังคับบัญชา
และเจ้าหน้าที่กองอาสารักษาดินแดน
พ.ศ. ๒๔๙๗
                   
 
ภูมิพลอดุลยเดช ป.ร.
ให้ไว้ ณ วันที่ ๒๒ ธันวาคม
พ.ศ. ๒๔๙๗
เป็นปีที่ ๙
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีกฎหมายว่าด้วยยศ
และเครื่องแบบผู้บังคับบัญชา และเจ้าหน้าที่กองอาสารักษาดินแดน
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของสภาผู้แทนราษฎร ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติยศ และเครื่องแบบผู้บังคับบัญชา และเจ้าหน้าที่กองอาสารักษาดินแดน
พ.ศ. ๒๔๙๗
 
มาตรา
๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓  ยศผู้บังคับบัญชา
และเจ้าหน้าที่กองอาสารักษาดินแดน มีตามลำดับดังนี้
นายกองใหญ่
นายกองเอก
นายกองโท
นายกองตรี
นายหมวดเอก
นายหมวดโท
นายหมวดตรี
นายหมู่ใหญ่
นายหมู่เอก
นายหมู่โท
นายหมู่ตรี
 
มาตรา
๔ 
ผู้ที่จะได้รับยศตั้งแต่ชั้นนายหมวดตรีขึ้นไปนั้น
จะได้ทรงพระกรุณาโปรดเกล้าฯ แต่งตั้งขึ้น
 
มาตรา
๕  ผู้ที่จะได้รับยศดังกล่าวในมาตรา ๔
จะต้องเป็นผู้มีวิทยฐานะตามที่กระทรวงมหาดไทยกำหนดไว้
เว้นแต่ผู้ที่ทรงพระกรุณาโปรดเกล้าฯ แต่งตั้งเป็นพิเศษ
 
มาตรา
๖ 
การแต่งตั้งผู้ใดให้ว่าที่ยศชั้นใดชั่วคราวตั้งแต่ชั้นนายหมวดตรีขึ้นไป
ให้รัฐมนตรีว่าการกระทรวงมหาดไทยมีอำนาจแต่งตั้งผู้นั้นให้ว่าที่ยศชั้นนั้นชั่วคราวได้
 
มาตรา
๗ 
ผู้ที่จะได้รับยศตั้งแต่ชั้นนายหมู่ใหญ่ลงมานั้น
ให้รัฐมนตรีว่าการกระทรวงมหาดไทย
หรือผู้บังคับบัญชาที่รัฐมนตรีว่าการกระทรวงมหาดไทยมอบหมายเป็นผู้แต่งตั้งได้
 
มาตรา
๘  ผู้ที่จะได้รับยศดังกล่าวในมาตรา ๗
จะต้องเป็นผู้ที่มีวิทยฐานะตามที่กระทรวงมหาดไทยกำหนดไว้
เว้นแต่ผู้ที่รัฐมนตรีว่าการกระทรวงมหาดไทยแต่งตั้งเป็นพิเศษ
 
มาตรา
๙  การถอด
หรือการออกจากยศตั้งแต่ชั้นนายหมวดตรีขึ้นไป จะกระทำได้โดยประกาศพระบรมราชโองการ
 
มาตรา
๑๐ 
การให้ออกจากว่าที่ยศดังกล่าวในมาตรา ๖ หรือการถอด
หรือการออกจากยศดังกล่าวในมาตรา ๗ ให้ผู้มีอำนาจแต่งตั้งสั่งได้
 
มาตรา
๑๑  ให้มีเครื่องแบบผู้บังคับบัญชา
และเจ้าหน้าที่กองอาสารักษาดินแดน
ซึ่งหมายความถึงเครื่องแบบแต่งกายที่ได้กำหนดให้แต่ง
รวมทั้งเครื่องหมายตำแหน่งสังกัด ยศ หรือเครื่องหมายอื่น ๆ
ตลอดจนสิ่งประกอบเครื่องแบบอย่างอื่นด้วย
 
มาตรา
๑๒  ลักษณะ ชนิด
และประเภทของเครื่องแบบตามมาตรา ๑๑ จะสมควรอย่างไร และจะต้องแต่งเมื่อใด
ให้กำหนดโดยกฎกระทรวง
 
มาตรา
๑๓  ผู้ใดแต่งเครื่องแบบ
หรือประดับเครื่องหมายที่กำหนดขึ้นตามบทบัญญัติในมาตรา ๑๒
โดยไม่มีสิทธิแต่งหรือประดับ มีความผิดต้องระวางโทษปรับไม่เกินหนึ่งพันบาท
หรือจำคุกไม่เกินหนึ่งปี หรือทั้งปรับทั้งจำ
 
มาตรา
๑๔ 
ให้รัฐมนตรีว่าการกระทรวงมหาดไทยรักษาการตามพระราชบัญญัตินี้
และให้มีอำนาจแต่งตั้งเจ้าหน้าที่ วางระเบียบ
และออกกฎกระทรวงเพื่อปฏิบัติการให้เป็นไปตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
จอมพล ป.
พิบูลสงคราม
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่ได้จัดตั้งกองอาสารักษาดินแดนขึ้นตามพระราชบัญญัติกองอาสารักษาดินแดน พ.ศ.
๒๔๙๗ และได้ทำการฝึกอบรมผู้บังคับหน่วยและรับสมัครสมาชิกกองอาสารักษาดินแดนในท้องที่จังหวัดชายแดนแล้ว 
จึงจำเป็นต้องกำหนดให้มียศและเครื่องแบบผู้บังคับบัญชาและเจ้าหน้าที่กองอาสารักษาดินแดนขึ้นไว้
เพื่อสะดวกแก่การปกครองบังคับบัญชาให้เป็นไปตามระเบียบวินัยโดยเรียบร้อยต่อไป
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
กุมภาพันธ์ ๒๕๕๔
 





[๑] ราชกิจจานุเบกษา
เล่ม ๗๑/ตอนที่ ๘๘/ฉบับพิเศษ หน้า ๑/๓๑ ธันวาคม ๒๔๙๗




