








พระราชบัญญัติ






พระราชบัญญัติ
เครื่องแบบนักเรียนเตรียมทหาร
พ.ศ. ๒๕๐๗
                             
 
ภูมิพลอดุลยเดช
ป.ร.
ให้ไว้ ณ วันที่ ๑๓
กุมภาพันธ์ พ.ศ. ๒๕๐๗
เป็นปีที่ ๑๙
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยเครื่องแบบนักเรียนเตรียมทหาร
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาร่างรัฐธรรมนูญในฐานะรัฐสภา
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติเครื่องแบบนักเรียนเตรียมทหาร
พ.ศ.
๒๕๐๗
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
นักเรียนเตรียมทหาร หมายความว่า
ผู้ซึ่งศึกษาอยู่ในโรงเรียนเตรียมทหารของกระทรวงกลาโหม
เครื่องแบบนักเรียนเตรียมทหาร หมายความว่า
เครื่องแบบทั้งหลายที่กำหนดในกฎกระทรวงให้นักเรียนเตรียมทหารแต่ง
 
มาตรา ๔  ลักษณะ ชนิด
และประเภทของเครื่องแบบนักเรียนเตรียมทหาร ให้เป็นไปตามที่กำหนดในกฎกระทรวง
 
มาตรา ๕ 
ผู้ใดไม่มีสิทธิแต่งเครื่องแบบนักเรียนเตรียมทหาร
แต่งหรือแต่งเลียนเครื่องแบบนักเรียนเตรียมทหาร โดยเจตนาให้ผู้อื่นหลงเชื่อว่าเป็นนักเรียนเตรียมทหาร
ต้องระวางโทษจำคุกไม่เกินหนึ่งเดือน หรือปรับไม่เกินหนึ่งพันบาท
หรือทั้งจำทั้งปรับ
ถ้าในการกระทำความผิดตามวรรคหนึ่ง
ผู้กระทำได้กระทำภายในเขตซึ่งได้ประกาศใช้กฎอัยการศึกก็ดี
ในเวลาสงครามก็ดี หรือเพื่อกระทำความผิดทางอาญาก็ดี ต้องระวางโทษจำคุกไม่เกินหกเดือน
หรือปรับไม่เกินสองพันบาท หรือทั้งจำทั้งปรับ
 
มาตรา ๖ 
ให้รัฐมนตรีว่าการกระทรวงกลาโหมรักษาการตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
จอมพล
ถนอม  กิตติขจร
นายกรัฐมนตรี


หมายเหตุ :- เหตุผลในการประกาศใช้พระราชบัญญัติฉบับนี้ คือ
โดยที่เครื่องแบบนักเรียนเตรียมทหารยังไม่ได้รับความคุ้มครองโดยกฎหมาย  จึงสมควรตราพระราชบัญญัติขึ้น
เพื่อมิให้บุคคลอื่นแต่งหรือแต่งเลียนเครื่องแบบนักเรียนเตรียมทหารโดยไม่มีสิทธิตามกฎหมาย
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
ปัทมา/แก้ไข
วศิน/ตรวจ
๕ มีนาคม ๒๕๕๓
 
ฐานิศร์/ปรับปรุง
พลัฐวัษ/ตรวจ
๑๔ พฤษภาคม ๒๕๕๖





[๑] ราชกิจจานุเบกษา
เล่ม ๘๑ /ตอนที่ ๑๙/ฉบับพิเศษ หน้า ๑/๑๙ กุมภาพันธ์ ๒๕๐๗




