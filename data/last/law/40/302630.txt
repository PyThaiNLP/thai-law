








พระราชบัญญัติ






พระราชบัญญัติ
เครื่องแบบและบัตรประจำตัวเจ้าหน้าที่กรุงเทพมหานคร
พ.ศ. ๒๕๓๐
                   
 
ภูมิพลอดุลยเดช ป.ร.
ให้ไว้ ณ วันที่ ๓๑ ตุลาคม
พ.ศ. ๒๕๓๐
เป็นปีที่ ๔๒
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีกฎหมายว่าด้วยเครื่องแบบและบัตรประจำตัวเจ้าหน้าที่กรุงเทพมหานคร
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติเครื่องแบบและบัตรประจำตัวเจ้าหน้าที่กรุงเทพมหานคร พ.ศ. ๒๕๓๐
 
มาตรา
๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓ 
ให้ยกเลิกพระราชบัญญัติเครื่องแบบสมาชิกสภากรุงเทพมหานคร พ.ศ. ๒๕๑๖
บรรดาบทกฎหมาย
กฎ และข้อบังคับอื่นในส่วนที่มีบัญญัติไว้แล้วในพระราชบัญญัตินี้ หรือซึ่งขัด
หรือแย้งกับบทแห่งพระราชบัญญัตินี้ ให้ใช้พระราชบัญญัตินี้แทน
 
มาตรา
๔  ในพระราชบัญญัตินี้
เจ้าหน้าที่กรุงเทพมหานคร
หมายความว่า ประธานสภากรุงเทพมหานคร รองประธานสภากรุงเทพมหานคร
สมาชิกสภากรุงเทพมหานคร ผู้ว่าราชการกรุงเทพมหานคร รองผู้ว่าราชการกรุงเทพมหานคร
ประธานสภาเขต รองประธานสภาเขต สมาชิกสภาเขต เลขานุการประธานสภากรุงเทพมหานคร
เลขานุการรองประธานสภากรุงเทพมหานคร เลขานุการผู้ว่าราชการกรุงเทพมหานคร
ผู้ช่วยเลขานุการผู้ว่าราชการกรุงเทพมหานคร ประธานที่ปรึกษา
และที่ปรึกษาของผู้ว่าราชการกรุงเทพมหานคร
เครื่องแบบ
หมายความว่า เครื่องแต่งกายทั้งหลายรวมทั้งเครื่องหมายต่าง ๆ
ตลอดจนสิ่งประกอบเครื่องแต่งกายอย่างอื่นที่ได้กำหนดให้เจ้าหน้าที่กรุงเทพมหานครแต่ง
บัตรประจำตัว
หมายความว่า บัตรประจำตัวเจ้าหน้าที่กรุงเทพมหานคร
 
มาตรา
๕  ลักษณะ ชนิด และประเภทของเครื่องแบบ
และระเบียบในการแต่งเครื่องแบบแต่ละประเภท ให้เป็นไปตามที่กำหนดในกฎกระทรวง
 
มาตรา
๖ 
ให้เจ้าหน้าที่กรุงเทพมหานครมีบัตรประจำตัว
 
มาตรา
๗  ผู้มีอำนาจออกบัตรประจำตัว คือ
(๑)
รัฐมนตรีว่าการกระทรวงมหาดไทย สำหรับตำแหน่งประธานสภากรุงเทพมหานคร รองประธานสภากรุงเทพมหานคร
สมาชิกสภากรุงเทพมหานคร ผู้ว่าราชการกรุงเทพมหานคร
และรองผู้ว่าราชการกรุงเทพมหานคร
(๒)
ประธานสภากรุงเทพมหานคร สำหรับตำแหน่งประธานสภาเขต รองประธานสภาเขต สมาชิกสภาเขต
เลขานุการประธานสภากรุงเทพมหานคร และเลขานุการรองประธานสภากรุงเทพมหานคร
(๓)
ผู้ว่าราชการกรุงเทพมหานคร สำหรับตำแหน่งเลขานุการผู้ว่าราชการกรุงเทพมหานคร
ผู้ช่วยเลขานุการผู้ว่าราชการกรุงเทพมหานคร ประธานที่ปรึกษา
และที่ปรึกษาของผู้ว่าราชการกรุงเทพมหานคร
 
มาตรา
๘  การขอและการออกบัตรประจำตัว
ให้เป็นไปตามที่กำหนดในกฎกระทรวง
 
มาตรา
๙  บัตรประจำตัวให้ใช้ได้ตลอดไปจนกว่าจะพ้นจากตำแหน่ง
 
มาตรา
๑๐ 
ถ้าเจ้าหน้าที่กรุงเทพมหานครที่ได้รับบัตรประจำตัวตามพระราชบัญญัตินี้พ้นจากตำแหน่ง
ให้เป็นอันหมดสิทธิที่จะใช้บัตรประจำตัวนั้นต่อไป
และให้ผู้นั้นส่งมอบบัตรประจำตัวคืนให้แก่ผู้ออกบัตรโดยยื่นต่อปลัดกรุงเทพมหานครภายในสามสิบวันนับแต่วันพ้นจากตำแหน่ง
 
มาตรา
๑๑ 
ผู้ใดไม่มีสิทธิแต่งเครื่องแบบตามพระราชบัญญัตินี้ได้โดยชอบด้วยกฎหมาย
แต่งเครื่องแบบนั้นเพื่อจะให้ผู้อื่นเชื่อว่าตนเป็นเจ้าหน้าที่กรุงเทพมหานคร
ต้องระวางโทษจำคุกไม่เกินหนึ่งปี หรือปรับไม่เกินสองพันบาท หรือทั้งจำทั้งปรับ
 
มาตรา
๑๒  ผู้ใดใช้ หรือแสดงบัตรประจำตัว
ซึ่งตนไม่มีสิทธิที่จะใช้ตามกฎหมาย ต้องระวางโทษจำคุกไม่เกินสามปี
หรือปรับไม่เกินหกพันบาท หรือทั้งจำทั้งปรับ
 
มาตรา
๑๓ 
บรรดาบัตรประจำตัวที่ได้ออกก่อนวันที่พระราชบัญญัตินี้ใช้บังคับให้คงใช้ได้ต่อไป
และให้นำความในมาตรา ๙ มาใช้บังคับโดยอนุโลม
 
มาตรา
๑๔ 
ให้รัฐมนตรีว่าการกระทรวงมหาดไทยรักษาการตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก ป.  ติณสูลานนท์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
เนื่องจากในปัจจุบันพระราชบัญญัติเครื่องแบบสมาชิกสภากรุงเทพมหานคร พ.ศ. ๒๕๑๖
ไม่เหมาะสมกับกาลสมัยและไม่มีกฎหมายว่าด้วยบัตรประจำตัวที่ใช้บังคับกับประธานสภากรุงเทพมหานคร
รองประธานสภากรุงเทพมหานคร ผู้ว่าราชการกรุงเทพมหานคร
รองผู้ว่าราชการกรุงเทพมหานคร ประธานสภาเขต รองประธานสภาเขต สมาชิกสภาเขต
เลขานุการสภากรุงเทพมหานคร เลขานุการรองประธานสภากรุงเทพมหานคร
เลขานุการผู้ว่าราชการกรุงเทพมหานคร ผู้ช่วยเลขานุการผู้ว่าราชการกรุงเทพมหานคร
ประธานที่ปรึกษา และที่ปรึกษาของผู้ว่าราชการกรุงเทพมหานคร
สมควรยกเลิกพระราชบัญญัติเครื่องแบบสมาชิกสภากรุงเทพมหานคร พ.ศ. ๒๕๑๖
และมีกฎหมายว่าด้วยบัตรประจำตัวเจ้าหน้าที่กรุงเทพมหานครเพิ่มขึ้น
จึงสมควรให้มีกฎหมายว่าด้วยเครื่องแบบและบัตรประจำตัวสำหรับผู้ดำรงตำแหน่งดังกล่าว  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
กุมภาพันธ์ ๒๕๕๔
 





[๑] ราชกิจจานุเบกษา
เล่ม ๑๐๔/ตอนที่ ๒๒๔/ฉบับพิเศษ หน้า ๑๔/๖ พฤศจิกายน ๒๕๓๐




