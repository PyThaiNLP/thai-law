








พระราชบัญญัติ






พระราชบัญญัติ
เครื่องแบบกรรมการสิทธิมนุษยชนแห่งชาติ
พ.ศ. ๒๕๔๗
                   
 
ภูมิพลอดุลยเดช ป.ร.
ให้ไว้ ณ วันที่ ๑๓ พฤษภาคม
พ.ศ. ๒๕๔๗
เป็นปีที่ ๕๙
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีกฎหมายว่าด้วยเครื่องแบบกรรมการสิทธิมนุษยชนแห่งชาติ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติเครื่องแบบกรรมการสิทธิมนุษยชนแห่งชาติ พ.ศ. ๒๕๔๗
 
มาตรา
๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓  ในพระราชบัญญัตินี้
กรรมการสิทธิมนุษยชนแห่งชาติ
หมายความว่า ประธานกรรมการสิทธิมนุษยชนแห่งชาติ
และกรรมการสิทธิมนุษยชนแห่งชาติตามกฎหมายว่าด้วยคณะกรรมการสิทธิมนุษยชนแห่งชาติ
อดีตกรรมการสิทธิมนุษยชนแห่งชาติ
หมายความว่า บุคคลซึ่งเคยเป็นกรรมการสิทธิมนุษยชนแห่งชาติ
ที่พ้นจากตำแหน่งประธานกรรมการสิทธิมนุษยชนแห่งชาติ
หรือกรรมการสิทธิมนุษยชนแห่งชาติตามบทบัญญัติของรัฐธรรมนูญแห่งราชอาณาจักรไทย
และตามกฎหมายว่าด้วยคณะกรรมการสิทธิมนุษยชนแห่งชาติ
เครื่องแบบ
หมายความว่า เครื่องแต่งกายทั้งหลายรวมทั้งเครื่องหมายต่าง ๆ
ตลอดจนสิ่งประกอบเครื่องแต่งกายอย่างอื่นที่กำหนดให้กรรมการสิทธิมนุษยชนแห่งชาติหรืออดีตกรรมการสิทธิมนุษยชนแห่งชาติแต่ง
 
มาตรา
๔  ลักษณะ ชนิด
และประเภทของเครื่องแบบและระเบียบในการแต่งเครื่องแบบแต่ละประเภทของกรรมการสิทธิมนุษยชนแห่งชาติหรืออดีตกรรมการสิทธิมนุษยชนแห่งชาติ
ให้เป็นไปตามประกาศที่ประธานกรรมการสิทธิมนุษยชนแห่งชาติกำหนด
โดยความเห็นชอบของคณะกรรมการสิทธิมนุษยชนแห่งชาติ
 
มาตรา
๕ 
ผู้ใดแต่งเครื่องแบบกรรมการสิทธิมนุษยชนแห่งชาติหรืออดีตกรรมการสิทธิมนุษยชนแห่งชาติโดยที่ตนไม่มีสิทธิที่จะแต่ง
ถ้าได้กระทำเพื่อให้บุคคลอื่นเชื่อว่าตนมีสิทธิที่จะแต่ง
ต้องระวางโทษจำคุกไม่เกินหนึ่งปี หรือปรับไม่เกินสองหมื่นบาทหรือทั้งจำทั้งปรับ
 
มาตรา
๖ 
ให้ประธานกรรมการสิทธิมนุษยชนแห่งชาติรักษาการตามพระราชบัญญัตินี้
และให้มีอำนาจออกประกาศเพื่อปฏิบัติการตามพระราชบัญญัตินี้
ประกาศนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
วิษณุ  เครืองาม
รองนายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
เนื่องจากรัฐธรรมนูญแห่งราชอาณาจักรไทยกำหนดให้มีคณะกรรมการสิทธิมนุษยชนแห่งชาติ
เพื่อทำหน้าที่ตามบทบัญญัติของรัฐธรรมนูญแห่งราชอาณาจักรไทยและกฎหมายว่าด้วยคณะกรรมการสิทธิมนุษยชนแห่งชาติ
แต่ขณะนี้ยังไม่มีเครื่องแบบกรรมการสิทธิมนุษยชนแห่งชาติเพื่อแต่งในโอกาสที่ทำหน้าที่ต่าง
ๆ สมควรกำหนดให้มีเครื่องแบบของกรรมการสิทธิมนุษยชนแห่งชาติขึ้นไว้  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
กุมภาพันธ์ ๒๕๕๔
 





[๑] ราชกิจจานุเบกษา เล่ม ๑๒๑/ตอนที่ ๔๒ ก/หน้า ๑/๓๐ มิถุนายน ๒๕๔๗




