
















พระราชบัญญัติ
สภาดิจิทัลเพื่อเศรษฐกิจและสังคมแห่งประเทศไทย
พ.ศ. ๒๕๖๒
                                
 
สมเด็จพระเจ้าอยู่หัวมหาวชิราลงกรณ
บดินทรเทพยวรางกูร
ให้ไว้ ณ วันที่ ๒๖ เมษายน พ.ศ.
๒๕๖๒
เป็นปีที่ ๔ ในรัชกาลปัจจุบัน
 
สมเด็จพระเจ้าอยู่หัวมหาวชิราลงกรณ บดินทรเทพยวรางกูร
มีพระราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยสภาดิจิทัลเพื่อเศรษฐกิจและสังคมแห่งประเทศไทย
 
พระราชบัญญัตินี้มีบทบัญญัติบางประการเกี่ยวกับการจำกัดสิทธิและเสรีภาพของบุคคล
ซึ่งมาตรา ๒๖ ประกอบกับมาตรา ๓๓ ของรัฐธรรมนูญแห่งราชอาณาจักรไทย บัญญัติให้กระทำได้โดยอาศัยอำนาจตามบทบัญญัติแห่งกฎหมาย
 
เหตุผลและความจำเป็นในการจำกัดสิทธิและเสรีภาพของบุคคลตามพระราชบัญญัตินี้
เพื่อให้การดำเนินงานของสภาดิจิทัลเพื่อเศรษฐกิจและสังคมแห่งประเทศไทยบรรลุวัตถุประสงค์ในการจัดตั้งจำเป็นต้องมีการกำกับดูแลโดยหน่วยงานของรัฐในบางกรณี
เพื่อประโยชน์ในความร่วมมือระหว่างภาครัฐกับภาคเอกชน
อันจะเป็นประโยชน์ต่อการพัฒนาเศรษฐกิจและสังคมดิจิทัล ซึ่งการตราพระราชบัญญัตินี้สอดคล้องกับเงื่อนไขที่บัญญัติไว้ในมาตรา
๒๖ ของรัฐธรรมนูญแห่งราชอาณาจักรไทยแล้ว
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติทำหน้าที่รัฐสภา
ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติสภาดิจิทัลเพื่อเศรษฐกิจและสังคมแห่งประเทศไทย พ.ศ. ๒๕๖๒
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓  ในพระราชบัญญัตินี้
ดิจิทัล
หมายความว่า เทคโนโลยีที่ใช้วิธีการนำสัญลักษณ์ศูนย์และหนึ่งหรือสัญลักษณ์อื่นมาแทนค่าสิ่งทั้งปวง
เพื่อใช้สร้าง หรือก่อให้เกิดระบบต่าง ๆ เพื่อให้มนุษย์ใช้ประโยชน์
ธุรกิจหรืออุตสาหกรรมดิจิทัล
หมายความว่า ธุรกิจหรืออุตสาหกรรมที่เกี่ยวข้องกับการผลิต การพัฒนา การจัดจำหน่าย
หรือการให้บริการ ด้านฮาร์ดแวร์อิเล็กทรอนิกส์และส่วนประกอบด้านซอฟต์แวร์ ด้านบริการดิจิทัล
ด้านดิจิทัลคอนเทนต์ หรือด้านบริการโครงสร้างพื้นฐานเพื่อการสื่อสารในระบบดิจิทัล  ทั้งนี้ รายละเอียดให้เป็นตามที่กำหนดในข้อบังคับ
สภา
หมายความว่า สภาดิจิทัลเพื่อเศรษฐกิจและสังคมแห่งประเทศไทย
ข้อบังคับ
หมายความว่า ข้อบังคับของสภาดิจิทัลเพื่อเศรษฐกิจและสังคมแห่งประเทศไทย
สมาชิก
หมายความว่า สมาชิกของสภาดิจิทัลเพื่อเศรษฐกิจและสังคมแห่งประเทศไทย
คณะกรรมการ
หมายความว่า คณะกรรมการสภาดิจิทัลเพื่อเศรษฐกิจและสังคมแห่งประเทศไทย
กรรมการ
หมายความว่า กรรมการสภาดิจิทัลเพื่อเศรษฐกิจและสังคมแห่งประเทศไทย
พนักงาน
หมายความว่า พนักงานและลูกจ้างของสภาดิจิทัลเพื่อเศรษฐกิจและสังคมแห่งประเทศไทย
พนักงานเจ้าหน้าที่
หมายความว่า ข้าราชการสังกัดกระทรวงดิจิทัลเพื่อเศรษฐกิจและสังคมซึ่งรัฐมนตรีแต่งตั้งให้ปฏิบัติการตามพระราชบัญญัตินี้
รัฐมนตรี
หมายความว่า รัฐมนตรีผู้รักษาการตามพระราชบัญญัตินี้
 
มาตรา
๔  ให้รัฐมนตรีว่าการกระทรวงดิจิทัลเพื่อเศรษฐกิจและสังคมรักษาการตามพระราชบัญญัตินี้
และให้มีอำนาจแต่งตั้งพนักงานเจ้าหน้าที่และกำหนดกิจการอื่น เพื่อปฏิบัติการตามพระราชบัญญัตินี้
 
หมวด ๑
การจัดตั้งสภา
                   
 
มาตรา
๕  ให้จัดตั้งสภาดิจิทัลเพื่อเศรษฐกิจและสังคมแห่งประเทศไทย
มีฐานะเป็นนิติบุคคล มีวัตถุประสงค์และหน้าที่ตามที่บัญญัติไว้ในพระราชบัญญัตินี้
 
มาตรา
๖  ให้สภามีวัตถุประสงค์ ดังต่อไปนี้
(๑)
เป็นตัวแทนของสมาชิกผู้ประกอบธุรกิจหรืออุตสาหกรรมดิจิทัลในการเสนอความเห็น ประสานงาน
และสนับสนุนการดำเนินงานด้านนโยบายระหว่างภาครัฐและเอกชน เกี่ยวกับธุรกิจหรืออุตสาหกรรมดิจิทัล
(๒)
เสนอความเห็นและข้อเสนอแนะต่อภาครัฐในเรื่องที่เกี่ยวกับกฎระเบียบ กฎหมายที่เกี่ยวข้องกับธุรกิจหรืออุตสาหกรรมดิจิทัล
(๓)
ส่งเสริม สนับสนุนและพัฒนาขีดความสามารถของการประกอบธุรกิจหรืออุตสาหกรรมดิจิทัลให้สามารถแข่งขันได้ในระดับสากล
(๔)
ส่งเสริมการพัฒนาทักษะของบุคลากรด้านดิจิทัลให้มีมาตรฐานสากล
(๕)
ส่งเสริมและกำกับดูแลให้เกิดคุณภาพ มาตรฐาน และจรรยาบรรณในการประกอบธุรกิจหรืออุตสาหกรรมดิจิทัล
รวมทั้งควบคุมดูแลให้สมาชิกปฏิบัติตามข้อบังคับของสภาและกฎหมายเกี่ยวกับการประกอบธุรกิจหรืออุตสาหกรรมดิจิทัล
(๖)
ดำเนินกิจการอื่นเพื่อการพัฒนาธุรกิจหรืออุตสาหกรรมดิจิทัลของประเทศไทย หรือตามที่ได้รับมอบหมายจากหน่วยงานภาครัฐที่เกี่ยวข้อง
 
มาตรา
๗  ห้ามสภากระทำการ ดังต่อไปนี้
(๑)
ประกอบวิสาหกิจ เข้าดำเนินการประกอบวิสาหกิจของบุคคลใด เข้าถือหุ้นเป็นหุ้นส่วนหรือร่วมทุนในการประกอบวิสาหกิจดิจิทัลกับบุคคลใด
เว้นแต่เป็นการประกอบวิสาหกิจเพียงเพื่อให้บรรลุวัตถุประสงค์ของสภาตามมาตรา
๖ และได้รับความเห็นชอบจากที่ประชุมสามัญ
(๒)
ดำเนินการด้วยประการใด ๆ อันเป็นการทำลายการแข่งขันอันพึงมีตามปกติวิสัยของการประกอบวิสาหกิจดิจิทัล
(๓)
ดำเนินการด้วยประการใด ๆ อันอาจเป็นภัยต่อเศรษฐกิจความมั่นคงของประเทศหรือต่อความสงบเรียบร้อยหรือศีลธรรมอันดีของประชาชน
(๔)
ให้กู้ยืมเงินหรือให้เงินแก่สมาชิก หรือบุคคลอื่นใด
เว้นแต่เป็นการให้กู้ยืมเพื่อเป็นการสงเคราะห์พนักงาน
หรือครอบครัวของพนักงานตามข้อบังคับ หรือเป็นการให้เพื่อการกุศลสาธารณะหรือตามหน้าที่ศีลธรรม
หรือตามควรแก่อัธยาศัยในสังคม
(๕)
กีดกันหรือขัดขวางมิให้ผู้ใดซึ่งมีคุณสมบัติที่จะเป็นสมาชิกได้ตามพระราชบัญญัติและข้อบังคับเข้าเป็นสมาชิก
โดยขัดต่อพระราชบัญญัติหรือข้อบังคับ
(๖)
แบ่งปันผลกำไรหรือรายได้ให้แก่สมาชิก
(๗)
ดำเนินการเกี่ยวข้องกับกิจกรรมทางการเมือง
 
มาตรา
๘  ให้สภามีสำนักงานใหญ่ในกรุงเทพมหานคร และมีสำนักงานสาขาในจังหวัดอื่นได้ตามความจำเป็น
การจัดตั้งสำนักงานสาขาตามวรรคหนึ่ง
ให้เป็นไปตามข้อบังคับ
 
มาตรา
๙  สภาอาจมีรายได้ ดังต่อไปนี้
(๑)
ค่าลงทะเบียน ค่าธรรมเนียม และค่าบำรุงที่เรียกเก็บจากสมาชิก
(๒) ค่าตอบแทนและค่าบริการที่ได้รับจากการให้บริการแก่สมาชิกหรือบุคคลภายนอก
(๓)
เงินและทรัพย์สินที่มีผู้มอบให้
(๔)
เงิน ผลประโยชน์ และทรัพย์สินอื่น ๆ ที่ได้จากการดำเนินงานของสภา
(๕)
ดอกผลและผลประโยชน์ของเงินหรือทรัพย์สินตาม (๑) (๒) (๓) และ (๔)
 
มาตรา
๑๐  ห้ามบุคคลใดนอกจากสภาใช้เครื่องหมาย
หรือชื่อเป็นภาษาไทยว่า สภาดิจิทัลเพื่อเศรษฐกิจและสังคมแห่งประเทศไทย
หรือชื่อย่อว่า สภาดิจิทัล หรืออักษรต่างประเทศที่มีความหมายหรืออ่านออกเสียงว่า
สภาดิจิทัลเพื่อเศรษฐกิจและสังคมแห่งประเทศไทย หรือใช้ชื่อในทำนองเดียวกันจนเป็นเหตุให้บุคคลอื่นหลงเชื่อว่าเป็นส่วนหนึ่งของสภา
เว้นแต่จะได้รับอนุญาตจากสภา
 
หมวด ๒
สมาชิก
                   
 
มาตรา
๑๑  สภามีสมาชิกสามประเภท คือ
(๑)
สมาชิกสามัญ
(๒)
สมาชิกวิสามัญ
(๓)
สมาชิกกิตติมศักดิ์
สมาชิกมีสิทธิและหน้าที่ตามที่กำหนดในข้อบังคับ
 
มาตรา
๑๒  สมาชิกสามัญ ได้แก่
(๑)
นิติบุคคลที่ตั้งขึ้นตามกฎหมายไทยและประกอบธุรกิจหรืออุตสาหกรรมดิจิทัล
(๒)
สมาคมที่ตั้งขึ้นตามกฎหมายไทยและมีวัตถุประสงค์เกี่ยวกับการส่งเสริมหรือสนับสนุนการประกอบธุรกิจหรืออุตสาหกรรมดิจิทัล
โดยกรรมการสมาคมทั้งหมดจำนวนเกินกึ่งหนึ่งและสมาชิกของสมาคมทั้งหมดจำนวนเกินกึ่งหนึ่งมีสัญชาติไทย
 
มาตรา ๑๓  สมาชิกวิสามัญ ได้แก่
บุคคลธรรมดาที่ประกอบธุรกิจหรืออุตสาหกรรมดิจิทัล
 
มาตรา
๑๔  สมาชิกกิตติมศักดิ์ ได้แก่
ผู้ซึ่งคณะกรรมการเชิญมาเป็นสมาชิกกิตติมศักดิ์จาก
(๑)
ผู้ทรงคุณวุฒิในธุรกิจหรืออุตสาหกรรมดิจิทัล
(๒)
ผู้ทรงคุณวุฒิในสถาบันการศึกษาที่จัดการศึกษาหลักสูตรเกี่ยวกับดิจิทัล
(๓)
ผู้ซึ่งทำประโยชน์ให้แก่สภา หรือธุรกิจหรืออุตสาหกรรมดิจิทัลของประเทศ
 
หมวด ๓
คณะกรรมการ
                   
 
มาตรา
๑๕  ให้มีคณะกรรมการสภาดิจิทัลเพื่อเศรษฐกิจและสังคมแห่งประเทศไทย
คณะหนึ่ง ซึ่งที่ประชุมใหญ่สภาเลือกตั้งจากผู้แทนสมาชิกสามัญ
ให้กรรมการตามวรรคหนึ่ง เลือกกรรมการเป็นประธานสภาคนหนึ่ง
รองประธานสภาคนหนึ่งหรือหลายคน
เลขาธิการสภาคนหนึ่ง และตำแหน่งอื่น ๆ ตามที่กำหนดในข้อบังคับ
ให้เลขาธิการสภาเป็นเลขานุการของคณะกรรมการ
จำนวนและสัดส่วนของกรรมการตามประเภทการประกอบธุรกิจหรืออุตสาหกรรมดิจิทัลและวิธีการเลือกตั้งตามวรรคหนึ่ง
และวิธีการเลือกประธานสภา รองประธานสภา เลขาธิการสภา
และตำแหน่งอื่น ๆ ตามวรรคสอง ให้เป็นไปตามที่กำหนดในข้อบังคับ
 
มาตรา
๑๖
กรรมการต้องมีคุณสมบัติและไม่มีลักษณะต้องห้าม ดังต่อไปนี้
(๑)
เป็นบุคคลที่มีประสบการณ์เกี่ยวกับธุรกิจหรืออุตสาหกรรมดิจิทัลเป็นระยะเวลาไม่น้อยกว่าห้าปี
(๒)
เป็นผู้แทนสมาชิกสามัญที่เป็นสมาชิกของสภาเป็นระยะเวลาไม่น้อยกว่าหนึ่งปี
(๓)
เป็นผู้แทนสมาชิกสามัญที่ได้จัดทำบัญชีนำส่งงบการเงินต่อกระทรวงพาณิชย์หรือกรมสรรพากรมาระยะเวลาสามปีติดต่อกันนับย้อนจากปีปัจจุบัน
และมีการจัดทำงบการเงินที่ได้รับการตรวจสอบจากผู้ตรวจสอบบัญชีที่ได้รับอนุญาตมาเป็นระยะเวลาสามปีติดต่อกันนับย้อนจากปีปัจจุบันด้วย
(๔)
ไม่เป็นพนักงาน
(๕)
ไม่เป็นบุคคลล้มละลายหรือเคยเป็นบุคคลล้มละลายทุจริต
(๖) ไม่เป็นผู้ดำรงตำแหน่งทางการเมือง ข้าราชการ
หรือพนักงานส่วนท้องถิ่นซึ่งมีตำแหน่งหรือเงินเดือนประจำ
หรือเป็นพนักงานหรือบุคคลผู้ปฏิบัติงานในรัฐวิสาหกิจหรือหน่วยงานของรัฐ ผู้บริหารท้องถิ่น
หรือสมาชิกสภาท้องถิ่น เจ้าพนักงานตามกฎหมายว่าด้วยลักษณะปกครองท้องที่ และให้หมายความรวมถึงลูกจ้างของส่วนราชการ
รัฐวิสาหกิจ หรือหน่วยงานของรัฐ และบุคคลหรือคณะบุคคลซึ่งใช้อำนาจหรือได้รับมอบให้ใช้อำนาจทางปกครองของรัฐในการดำเนินการอย่างใดอย่างหนึ่งตามกฎหมาย ไม่ว่าจะเป็นการจัดตั้งขึ้นในระบบราชการ
รัฐวิสาหกิจ หรือกิจการอื่นของรัฐ เว้นแต่จะได้พ้นจากตำแหน่งนั้นมาแล้วไม่น้อยกว่าหนึ่งปี
(๗)
ไม่เป็นบุคคลวิกลจริตหรือจิตฟั่นเฟือนไม่สมประกอบ
(๘)
ไม่เป็นคนไร้ความสามารถหรือคนเสมือนไร้ความสามารถ
(๙)
ไม่เคยได้รับโทษจำคุกโดยคำพิพากษาถึงที่สุดให้จำคุก เว้นแต่เป็นโทษสำหรับความผิดที่กระทำโดยประมาทหรือความผิดลหุโทษ
 
มาตรา
๑๗  กรรมการมีวาระการดำรงตำแหน่งคราวละสองปี
และอาจได้รับเลือกตั้งใหม่ได้
ประธานสภาจะดำรงตำแหน่งเกินสองวาระติดต่อกันไม่ได้
 
มาตรา ๑๘  นอกจากการพ้นจากตำแหน่งตามวาระตามมาตรา
๑๗ กรรมการพ้นจากตำแหน่ง เมื่อ
(๑)
ตาย
(๒)
ลาออก
(๓)
ที่ประชุมใหญ่สภามีมติให้ออกด้วยคะแนนเสียงไม่น้อยกว่าสองในสามของจำนวนสมาชิกสามัญที่มาประชุม
(๔)
พ้นจากการเป็นผู้แทนสมาชิกสามัญ หรือสมาชิกสามัญนั้นพ้นจากสมาชิกภาพ
(๕)
ขาดคุณสมบัติหรือมีลักษณะต้องห้ามตามมาตรา ๑๖
(๖)
รัฐมนตรีสั่งให้พ้นจากตำแหน่งตามมาตรา ๓๖
 
มาตรา ๑๙  เมื่อกรรมการตามมาตรา ๑๕
พ้นจากตำแหน่งก่อนวาระ ให้คณะกรรมการจัดให้มีการประชุมใหญ่สภาเพื่อให้มีการเลือกตั้งผู้แทนสมาชิกสามัญ
เป็นกรรมการแทนภายในหกสิบวัน เว้นแต่วาระของกรรมการผู้นั้นจะเหลือน้อยกว่าหนึ่งร้อยแปดสิบวัน
คณะกรรมการจะจัดให้มีการเลือกตั้งกรรมการแทนหรือไม่ก็ได้
ให้ผู้ซึ่งได้รับเลือกตั้งเป็นกรรมการแทนตามวรรคหนึ่งอยู่ในตำแหน่งได้เพียงเท่ากับวาระที่ยังเหลืออยู่ของกรรมการซึ่งตนแทน
 
มาตรา
๒๐  ในกรณีที่กรรมการทั้งคณะพ้นจากตำแหน่งนอกจากการพ้นจากตำแหน่งทั้งคณะตามมาตรา
๓๖ ให้กรรมการที่พ้นจากตำแหน่งยังคงรักษาการในตำแหน่งเพื่อดำเนินกิจการของสภาต่อไปเท่าที่จำเป็นจนกว่าคณะกรรมการชุดใหม่เข้ารับหน้าที่
กรรมการที่พ้นจากตำแหน่งตามวรรคหนึ่ง
ต้องจัดให้มีการประชุมใหญ่สภา เพื่อให้มีการเลือกตั้งคณะกรรมการชุดใหม่ตามมาตรา ๑๕
ภายในสามสิบวันนับแต่วันที่พ้นจากตำแหน่ง
ในกรณีที่ตำแหน่งกรรมการว่างลง
จนเหลือจำนวนน้อยกว่าที่จะเป็นองค์ประชุมตามมาตรา ๒๒ ให้กรรมการที่เหลืออยู่ กระทำการต่อไปได้
แต่เฉพาะจัดให้มีการประชุมใหญ่สภาเพื่อเลือกตั้งกรรมการตามมาตรา ๑๕
 
มาตรา ๒๑  คณะกรรมการมีหน้าที่และอำนาจวางนโยบายและดำเนินกิจการของสภาให้เป็นไปตามวัตถุประสงค์ของสภาตามมาตรา
๖ รวมทั้งให้มีหน้าที่และอำนาจ ดังต่อไปนี้
(๑)
ประสานงานในนามของผู้ประกอบธุรกิจหรืออุตสาหกรรมดิจิทัลด้านนโยบายและการดำเนินการกับรัฐบาล
หน่วยงานของภาครัฐเกี่ยวกับการประกอบธุรกิจหรืออุตสาหกรรมดิจิทัล ตลอดจนศึกษาแนวทาง
และร่วมผลักดันการแก้ไขปัญหาผลกระทบต่อเศรษฐกิจและสังคมเกี่ยวกับการประกอบธุรกิจหรืออุตสาหกรรมดิจิทัลของประเทศ
(๒)
สนับสนุนการดำเนินการของรัฐบาลในเรื่องที่เกี่ยวข้องและเป็นประโยชน์ต่อธุรกิจหรืออุตสาหกรรมดิจิทัล
(๓)
ให้คำปรึกษาและให้คำแนะนำแก่การประกอบธุรกิจหรืออุตสาหกรรมดิจิทัล
(๔)
ดำเนินการร่วมกับผู้ประกอบธุรกิจหรืออุตสาหกรรมดิจิทัลในการแลกเปลี่ยนความคิดเห็น การประสานงานด้านธุรกิจ
อุตสาหกรรม การแก้ไขปัญหาที่เกี่ยวข้อง ตลอดจนความรู้ด้านดิจิทัล กับทั้งองค์กรในประเทศ
และองค์การระหว่างประเทศ เพื่อประโยชน์ในการพัฒนาเศรษฐกิจดิจิทัล
(๕)
แต่งตั้งที่ปรึกษาและคณะอนุกรรมการ เพื่อดำเนินกิจการอย่างใดอย่างหนึ่ง ตามที่คณะกรรมการมอบหมาย
(๖)
สรรหาผู้สอบบัญชีรับอนุญาตและเสนอให้ที่ประชุมสามัญพิจารณาอนุมัติแต่งตั้ง และจัดให้มีการตรวจสอบบัญชีรายรับ
รายจ่าย งบการเงิน โดยผู้สอบบัญชีรับอนุญาต และเสนอให้ที่ประชุมสามัญให้ความเห็นชอบ
(๗)
ออกข้อบังคับว่าด้วย
(ก)
การจำแนกกลุ่มสมาชิกตามลักษณะหรือพื้นที่ของการประกอบธุรกิจหรืออุตสาหกรรมดิจิทัล
การเลือกตั้งกรรมการกลุ่มสมาชิก การประชุมและดำเนินการของสาขาการประกอบกิจการด้านดิจิทัล
ตลอดจนกิจการอื่น ๆ ที่เกี่ยวข้อง
(ข)
การกำหนดรายละเอียดของการประกอบธุรกิจหรืออุตสาหกรรมดิจิทัล
(ค)
การกำหนดหลักเกณฑ์และวิธีการรับสมัคร สิทธิหน้าที่ของสมาชิก คุณสมบัติ วินัยและการลงโทษสมาชิก
และการพ้นจากสมาชิกภาพ รวมทั้งการอุทธรณ์
(ง)
การกำหนดค่าลงทะเบียน ค่าธรรมเนียม ค่าบำรุง ค่าตอบแทน และค่าบริการที่จะพึงเรียกเก็บจากสมาชิกหรือบุคคลภายนอก
(จ)
การกำหนดจำนวนและสัดส่วนของกรรมการตามประเภทการประกอบธุรกิจหรืออุตสาหกรรมดิจิทัล
วิธีการเลือกตั้งกรรมการ และวิธีการเลือกประธานสภา รองประธานสภา เลขาธิการสภา และตำแหน่งอื่น
ๆ ตลอดจนตำแหน่งและภาระหน้าที่ของกรรมการเป็นรายตำแหน่ง
(ฉ)
การประชุมและการดำเนินกิจการของคณะกรรมการ และการประชุมใหญ่สภา
(ช)
การจัดตั้งและการดำเนินกิจการของสำนักงานสาขาสภา
(ซ)
การบรรจุ การแต่งตั้ง การถอดถอน การกำหนดตำแหน่ง อัตราเงินเดือน ค่าจ้าง และเงินบำเหน็จรางวัลของพนักงาน
รวมทั้งวินัย การลงโทษ และการร้องทุกข์ของพนักงาน
(ฌ)
การเบิกจ่ายเงิน และการเก็บรักษาเงินทุกประเภท
(ญ) การสงเคราะห์พนักงาน ตลอดจนครอบครัวของบุคคลดังกล่าว
หรือผู้ซึ่งพ้นจากการเป็นพนักงาน
(ฎ)
การอื่นใดที่จำเป็นต่อการดำเนินกิจการของสภา
การกำหนดหรือแก้ไขเปลี่ยนแปลงข้อบังคับใด
ๆ ตาม (๗) ต้องได้รับความเห็นชอบจากที่ประชุมใหญ่สภา
เมื่อที่ประชุมใหญ่สภาให้ความเห็นชอบแล้ว ต้องส่งข้อบังคับนั้นให้รัฐมนตรีเพื่อทราบ
 
มาตรา
๒๒  การประชุมคณะกรรมการ
ต้องมีกรรมการมาประชุมไม่น้อยกว่ากึ่งหนึ่งของจำนวนกรรมการทั้งหมด
จึงจะเป็นองค์ประชุม
ให้ประธานสภาเป็นประธานในที่ประชุม
ถ้าประธานสภาไม่อยู่ในที่ประชุมหรือไม่อาจปฏิบัติหน้าที่ได้
ให้รองประธานสภาเป็นประธานในที่ประชุม ถ้ารองประธานสภาไม่อยู่ในที่ประชุมหรือไม่อาจปฏิบัติหน้าที่ได้
ให้ที่ประชุมเลือกกรรมการคนหนึ่งเป็นประธานในที่ประชุม
มติของที่ประชุมคณะกรรมการให้ถือตามเสียงข้างมากของจำนวนกรรมการที่มาประชุม
กรรมการคนหนึ่งให้มีเสียงหนึ่งในการลงคะแนน
ถ้าคะแนนเสียงเท่ากัน ให้ประธานในที่ประชุมออกเสียงเพิ่มอีกเสียงหนึ่งเป็นเสียงชี้ขาด
ในการประชุมคณะกรรมการ
ถ้ามีการพิจารณาเรื่องใดที่เกี่ยวกับตัวกรรมการ หรือส่วนได้เสียของกรรมการหรือสมาชิกที่กรรมการเป็นผู้แทน
ให้กรรมการผู้นั้นมีสิทธิชี้แจงในเรื่องนั้น แต่ไม่มีสิทธิออกเสียง
 
มาตรา ๒๓  ในกิจการที่เกี่ยวกับบุคคลภายนอก
ให้ประธานสภาเป็นผู้แทนของสภา และ  เพื่อการนี้ ประธานสภาจะมอบหมายเป็นหนังสือให้กรรมการกระทำการแทนก็ได้
โดยการมอบอำนาจดังกล่าวจะต้องกำหนดขอบเขต
หน้าที่และอำนาจและความรับผิดชอบที่ได้รับมอบหมายอย่างชัดเจน
การดำเนินกิจการที่เกี่ยวกับบุคคลภายนอก
ให้เป็นไปตามที่กำหนดในข้อบังคับ
 
หมวด ๔
การดำเนินกิจการของสภา
                   
 
มาตรา ๒๔  ให้คณะกรรมการจัดให้มีการประชุมใหญ่สภาปีละหนึ่งครั้ง
การประชุมใหญ่เช่นนี้เรียกว่า ประชุมสามัญ
การประชุมใหญ่สภาคราวอื่น นอกจากการประชุมตามวรรคหนึ่ง
เรียกว่า ประชุมวิสามัญ
 
มาตรา
๒๕  ในการประชุมสามัญอย่างน้อยต้องมีระเบียบวาระการประชุมในเรื่องดังต่อไปนี้
(๑)
พิจารณาให้ความเห็นรายงานแสดงสถานภาพเศรษฐกิจ และผลผลิตด้านดิจิทัลของประเทศไทยเปรียบเทียบกับสากล
(๒)
รับรองรายงานประจำปีแสดงผลงานของสภาในปีที่ล่วงมา
(๓)
พิจารณารายงานประเมินผลงานของสภาในปีที่ล่วงมา
(๔) พิจารณาอนุมัติงบการเงินประจำปีของสภาที่ได้รับการรับรองจากผู้สอบบัญชีรับอนุญาต
(๕)
พิจารณาให้ความเห็นชอบนโยบายของคณะกรรมการ แผนดำเนินงาน และงบประมาณประจำปีของสภา
(๖)
แต่งตั้งผู้สอบบัญชีรับอนุญาต และกำหนดค่าตอบแทนผู้สอบบัญชีรับอนุญาต
 
มาตรา
๒๖  เมื่อมีเหตุจำเป็น
คณะกรรมการจะเรียกประชุมวิสามัญเมื่อใดก็ได้
สมาชิกสามัญจำนวนไม่น้อยกว่าหนึ่งในสิบของจำนวนสมาชิกสามัญจะทำหนังสือร้องขอต่อคณะกรรมการให้เรียกประชุมวิสามัญก็ได้
ในหนังสือร้องขอนั้นต้องระบุว่าประสงค์ให้เรียกประชุมเพื่อการใด
ในกรณีที่สมาชิกสามัญเป็นผู้ร้องขอให้เรียกประชุมวิสามัญตามวรรคสอง
ให้คณะกรรมการเรียกประชุมวิสามัญภายในสามสิบวันนับแต่วันที่รับหนังสือร้องขอ
 
มาตรา ๒๗  ในการประชุมใหญ่สภา
ต้องมีสมาชิกสามัญมาประชุมไม่น้อยกว่าหนึ่งในสี่ของจำนวนสมาชิกสามัญทั้งหมด
จึงจะเป็นองค์ประชุม
ให้ประธานสภาเป็นประธานที่ประชุม
กรณีประธานสภาไม่อยู่ในที่ประชุมหรือไม่อาจปฏิบัติหน้าที่ได้
ให้รองประธานสภาเป็นประธานที่ประชุม หากรองประธานสภาไม่อยู่ในที่ประชุมหรือไม่อาจปฏิบัติหน้าที่ได้
ให้สมาชิกที่มาประชุมเลือกกรรมการคนหนึ่งเป็นประธานที่ประชุม
สมาชิกสามัญอาจมอบฉันทะให้บุคคลอื่นเข้าร่วมประชุมแทนและออกเสียงลงคะแนนได้ตามที่กำหนดในข้อบังคับ
การวินิจฉัยชี้ขาดของที่ประชุม
ให้ถือเสียงข้างมากของสมาชิกสามัญที่มาประชุม โดยสมาชิกคนหนึ่งมีเสียงหนึ่งในการลงคะแนน
ถ้าคะแนนเสียงเท่ากัน ให้ประธานที่ประชุมออกเสียงเพิ่มขึ้นอีกเสียงหนึ่งเป็นเสียงชี้ขาด
 
มาตรา
๒๘  สมาชิกวิสามัญและสมาชิกกิตติมศักดิ์มีสิทธิเข้าร่วมประชุมใหญ่สภาได้
แต่ไม่มีสิทธิออกเสียงลงคะแนน
และอาจมอบฉันทะให้บุคคลอื่นเข้าร่วมประชุมแทนและแสดงความคิดเห็นได้ตามที่กำหนดในข้อบังคับ
 
มาตรา ๒๙  ในการประชุมสามัญ
ถ้าสมาชิกสามัญมาประชุมไม่ครบองค์ประชุม ให้เลื่อนการประชุมนั้นออกไปอีกครั้งหนึ่ง
โดยให้ประธานสภาแจ้งวันประชุมครั้งใหม่ให้สมาชิกทราบล่วงหน้าไม่น้อยกว่าสิบห้าวัน
การประชุมสามัญครั้งใหม่นี้ ไม่ว่าจะมีสมาชิกสามัญมาประชุมจำนวนเท่าใดให้ถือเป็นองค์ประชุมได้
แต่การประชุมในครั้งนี้ ให้ดำเนินการได้เฉพาะกิจกรรมอันพึงกระทำตามระบุในมาตรา ๒๕ เท่านั้น เว้นแต่การพิจารณาให้ความเห็นชอบนโยบายของคณะกรรมการแผนดำเนินงานประจำปี
และงบประมาณเฉพาะที่เกี่ยวกับการดำเนินงานตามนโยบายของสภาตามมาตรา ๒๕ (๕)
จะต้องมีสมาชิกสามัญมาประชุมครบองค์ประชุมตามมาตรา ๒๗
 
มาตรา
๓๐  ในการประชุมวิสามัญ
ถ้าสมาชิกสามัญมาประชุมไม่ครบองค์ประชุม หากการประชุมวิสามัญนั้นได้เรียกตามคำร้องขอของสมาชิกสามัญ
ให้งดประชุม หากเป็นการประชุมวิสามัญที่สมาชิกสามัญมิได้ร้องขอ
ให้เลื่อนการประชุมวิสามัญนั้นออกไป โดยให้ประธานสภาเรียกประชุมวิสามัญอีกครั้งภายในสี่สิบห้าวัน
การประชุมวิสามัญครั้งหลังนี้ ไม่ว่าจะมีสมาชิกสามัญมาประชุมจำนวนเท่าใดให้ถือเป็นองค์ประชุมได้
เว้นแต่การดำเนินการดังต่อไปนี้จะต้องมีสมาชิกสามัญมาประชุมครบองค์ประชุมตามมาตรา
๒๗
(๑)
การมีมติให้กรรมการพ้นจากตำแหน่งตามมาตรา ๑๘ (๓)
(๒)
การพิจารณาให้ความเห็นชอบข้อบังคับตามมาตรา ๒๑ (๗)
(๓)
การพิจารณาให้ความเห็นชอบนโยบายของคณะกรรมการ แผนดำเนินงานประจำปี และงบประมาณเฉพาะที่เกี่ยวกับการดำเนินงานตามนโยบายของสภาตามมาตรา
๒๕ (๕)
 
มาตรา
๓๑  ให้คณะกรรมการจัดทำรายงานประจำปีแสดงผลงานคณะกรรมการและสภาในปีที่ล่วงมา และคำชี้แจงเกี่ยวกับนโยบาย
พร้อมด้วยงบการเงินประจำปี ซึ่งมีผู้สอบบัญชีรับอนุญาตรับรองเสนอต่อที่ประชุมสามัญภายในหนึ่งร้อยยี่สิบวันนับแต่วันสิ้นปีปฏิทิน
และให้ส่งสำเนาเอกสารดังกล่าวไปยังรัฐมนตรีเพื่อรับทราบภายในสามสิบวันนับแต่วันที่ที่ประชุมสามัญรับรองแล้ว
 
มาตรา ๓๒  ผู้สอบบัญชีตามมาตรา ๓๑ นั้น
ให้ที่ประชุมสามัญแต่งตั้งจากผู้สอบบัญชีรับอนุญาตตามกฎหมายว่าด้วยวิชาชีพบัญชี
และต้องไม่เป็นกรรมการ พนักงาน หรือพนักงานเจ้าหน้าที่
ผู้สอบบัญชีมีอำนาจตรวจสอบสรรพสมุดบัญชีและเอกสารหลักฐานของสภา
และขอคำชี้แจงจากประธานสภา กรรมการ พนักงาน หรือพนักงานเจ้าหน้าที่ได้
ให้ผู้สอบบัญชีได้รับประโยชน์ตอบแทนตามที่ที่ประชุมสามัญกำหนด
 
หมวด ๕
การกำกับดูแลของรัฐ
                   
 
มาตรา
๓๓  ให้รัฐมนตรีมีอำนาจ ดังต่อไปนี้
(๑)
สั่งให้พนักงานเจ้าหน้าที่สอบสวนข้อเท็จจริงเกี่ยวกับการดำเนินงานของสภา
(๒)
สั่งเป็นหนังสือให้คณะกรรมการชี้แจงข้อเท็จจริงเกี่ยวกับกิจการของสภา และจะให้ส่งเอกสารเกี่ยวกับการดำเนินงานหรือรายงานการประชุมของคณะกรรมการด้วยก็ได้
(๓) สั่งเป็นหนังสือให้สภาหรือคณะกรรมการระงับหรือแก้ไขการกระทำใด
ๆ ที่ขัดต่อกฎหมายนโยบายของรัฐบาล
มติของคณะรัฐมนตรี หรือข้อบังคับ เมื่อสั่งการอย่างใดแล้ว ให้รายงานต่อคณะรัฐมนตรีเพื่อทราบ
 
มาตรา ๓๔  ในการปฏิบัติการตามคำสั่งของรัฐมนตรีตามมาตรา
๓๓ ให้พนักงานเจ้าหน้าที่มีอำนาจเข้าไปตรวจสอบเอกสารหรือหลักฐานในสำนักงานของสภาได้ในระหว่างเวลาทำการ
หรือให้บุคคลซึ่งเกี่ยวข้องชี้แจงแก่พนักงานเจ้าหน้าที่ตามที่ร้องขอ
ในการปฏิบัติการของพนักงานเจ้าหน้าที่ตามวรรคหนึ่ง
ให้บุคคลซึ่งเกี่ยวข้องอำนวยความสะดวกตามสมควร
 
มาตรา ๓๕  ในการปฏิบัติการตามมาตรา ๓๔
ให้พนักงานเจ้าหน้าที่แสดงบัตรประจำตัวต่อบุคคลซึ่งเกี่ยวข้อง
บัตรประจำตัวพนักงานเจ้าหน้าที่ให้เป็นไปตามแบบที่รัฐมนตรีกำหนด
 
มาตรา
๓๖  เมื่อปรากฏว่าสภาหรือคณะกรรมการ
ไม่ปฏิบัติตามคำสั่งของรัฐมนตรีตามมาตรา ๓๓
หรือกระทำการใด ๆ อันเป็นการผิดวัตถุประสงค์ของสภา หรือเป็นภัยต่อระบบเศรษฐกิจ
ความมั่นคงของประเทศ
หรือความสงบเรียบร้อยหรือศีลธรรมอันดีของประชาชน ให้รัฐมนตรีโดยอนุมัติของคณะรัฐมนตรีมีอำนาจสั่งให้กรรมการทั้งคณะหรือกรรมการคนใดคนหนึ่ง
พ้นจากตำแหน่ง
กรรมการที่พ้นจากตำแหน่งตามวรรคหนึ่งไม่มีสิทธิเป็นกรรมการอีก
เว้นแต่จะพ้นกำหนดห้าปีนับแต่วันที่รัฐมนตรีมีคำสั่งให้พ้นจากตำแหน่ง
 
มาตรา
๓๗  ในกรณีที่รัฐมนตรีมีคำสั่งให้กรรมการทั้งคณะพ้นจากตำแหน่งตามมาตรา ๓๖ ให้รัฐมนตรีแต่งตั้งบุคคลจากสมาชิกสามัญของสภาจำนวนไม่น้อยกว่าสิบสามคน
แต่ไม่เกินยี่สิบคนเป็นคณะกรรมการชั่วคราวภายในสามสิบวันนับแต่วันที่รัฐมนตรีมีคำสั่งให้คณะกรรมการทั้งคณะพ้นจากตำแหน่ง
ให้คณะกรรมการชั่วคราวตามวรรคหนึ่ง
มีหน้าที่และอำนาจดำเนินกิจการสภาเพียงเท่าที่จำเป็นและจัดให้มีการประชุมใหญ่สภาเพื่อเลือกตั้งกรรมการตามมาตรา
๑๕ ภายในหนึ่งร้อยยี่สิบวันนับแต่วันที่รัฐมนตรีมีคำสั่งแต่งตั้งคณะกรรมการชั่วคราว
เมื่อกรรมการคณะใหม่เข้ารับหน้าที่แล้วให้คณะกรรมการชั่วคราวซึ่งรัฐมนตรีแต่งตั้งพ้นจากตำแหน่ง
 
หมวด ๖
บทกำหนดโทษ
                   
 
มาตรา ๓๘  สภากระทำการฝ่าฝืนมาตรา ๗
ต้องระวางโทษปรับไม่เกินสองแสนบาท
 
มาตรา
๓๙  ในกรณีที่สภากระทำความผิดและถูกลงโทษ
ถ้าการกระทำความผิดของสภาเกิดจากการสั่งการหรือการกระทำของกรรมการผู้ใด
หรือในกรณีที่กรรมการผู้ใดมีหน้าที่ต้องสั่งการหรือกระทำการและละเว้นไม่สั่งการหรือไม่กระทำการจนเป็นเหตุให้สภากระทำความผิด
กรรมการผู้นั้นต้องระวางโทษปรับไม่เกินหนึ่งแสนบาท
 
มาตรา
๔๐  ผู้ใดฝ่าฝืนมาตรา ๑๐ ต้องระวางโทษจำคุกไม่เกินหนึ่งเดือน
หรือปรับไม่เกินหนึ่งหมื่นบาท หรือทั้งจำทั้งปรับ และปรับอีกวันละหนึ่งหมื่นบาทจนกว่าจะเลิกใช้
 
มาตรา
๔๑  ผู้ใดขัดขวางหรือไม่ชี้แจง หรือไม่อำนวยความสะดวกให้แก่พนักงานเจ้าหน้าที่ซึ่งปฏิบัติการตามมาตรา
๓๔ ต้องระวางโทษปรับไม่เกินห้าพันบาท
 
บทเฉพาะกาล
                   
 
มาตรา
๔๒  เมื่อพระราชบัญญัตินี้ใช้บังคับแล้ว
ให้สมาคมสมาพันธ์เทคโนโลยีสารสนเทศและการสื่อสารแห่งประเทศไทย
ซึ่งจัดตั้งขึ้นตามประมวลกฎหมายแพ่งและพาณิชย์เป็นอันยกเลิก และให้โอนบรรดากิจการ
ทรัพย์สิน สิทธิ และหนี้ของสมาคมดังกล่าวที่มีอยู่ในวันที่พระราชบัญญัตินี้ประกาศในราชกิจจานุเบกษาไปเป็นของสภานับแต่วันที่พระราชบัญญัตินี้ใช้บังคับ
 
มาตรา
๔๓  ให้พนักงานและลูกจ้างของสมาคมสมาพันธ์เทคโนโลยีสารสนเทศและการสื่อสารแห่งประเทศไทย
ซึ่งจัดตั้งขึ้นตามประมวลกฎหมายแพ่งและพาณิชย์ที่มีอยู่ในวันก่อนวันที่พระราชบัญญัตินี้ใช้บังคับ
เป็นพนักงานของสภา กับให้ถือว่าเวลาทำงานของบุคคลดังกล่าวในสมาคมสมาพันธ์เทคโนโลยีสารสนเทศและการสื่อสารแห่งประเทศไทยเป็นเวลาทำงานในสภานับแต่วันที่พระราชบัญญัตินี้ใช้บังคับ
 
มาตรา
๔๔  ให้คณะกรรมการสมาคมสมาพันธ์เทคโนโลยีสารสนเทศและการสื่อสารแห่งประเทศไทย
ซึ่งจัดตั้งขึ้นตามประมวลกฎหมายแพ่งและพาณิชย์ที่ดำรงตำแหน่งอยู่ในวันที่พระราชบัญญัตินี้ประกาศในราชกิจจานุเบกษา
และให้ผู้ทรงคุณวุฒิจำนวนหกคน ซึ่งไม่ได้เป็นสมาชิกสภา ซึ่งมีความรู้ความเชี่ยวชาญด้านนิเทศศาสตร์
ด้านสังคม ด้านกฎหมายดิจิทัล ด้านธุรกิจการดูแลด้านสุขภาพ ด้านเศรษฐศาสตร์ และด้านส่งเสริมสิทธิประชาชนอย่างทั่วถึง
ด้านละหนึ่งคน ตามที่คณะกรรมการสมาคมสมาพันธ์เทคโนโลยีสารสนเทศและการสื่อสารแห่งประเทศไทยเสนอและรัฐมนตรีแต่งตั้ง
ประกอบเป็นคณะกรรมการคณะแรกของสภา มีหน้าที่และอำนาจดำเนินการตามมาตรา ๒๑ (๑) (๒)
(๓) (๔) และ (๖) และออกข้อบังคับตาม (๗) (ก) (ข) (ค) (ง) (จ) (ฉ) และ (ฌ) เพื่อใช้บังคับเป็นการชั่วคราวและปฏิบัติการอย่างอื่นเพียงเท่าที่จำเป็นเพื่อให้เป็นไปตามพระราชบัญญัตินี้
ดำเนินการรับสมัครสมาชิกและเรียกประชุมใหญ่สภาเพื่อเลือกตั้งกรรมการคณะใหม่ตามมาตรา
๑๕ ภายในหนึ่งร้อยแปดสิบวันนับแต่วันที่พระราชบัญญัตินี้ใช้บังคับ
ในการดำเนินการตามวรรคหนึ่ง ถ้ามีความจำเป็น รัฐมนตรีจะขยายระยะเวลาให้ก็ได้
การขยายระยะเวลาดังกล่าวให้ขยายได้ครั้งละไม่เกินสามสิบวัน แต่ทั้งนี้ รวมกันไม่เกินหกสิบวัน
เมื่อเลือกตั้งกรรมการตามวรรคหนึ่งแล้ว
กรรมการคณะใหม่ต้องจัดให้มีการประชุมคณะกรรมการภายในสามสิบวันนับแต่วันที่ได้รับเลือกตั้ง
เพื่อดำเนินการตามมาตรา ๑๕ วรรคสอง
เมื่อได้ดำเนินการตามวรรคสามแล้ว
ให้คณะกรรมการคณะแรกพ้นจากตำแหน่ง
 
มาตรา
๔๕  ในการเลือกตั้งกรรมการคณะใหม่ตามมาตรา ๔๔
วรรคหนึ่ง มิให้นำระยะเวลาการเป็นสมาชิกของสภาตามมาตรา ๑๖ (๒)
มาใช้บังคับกับผู้แทนสมาชิกสามัญซึ่งได้รับเลือกตั้งเป็นกรรมการ
 
มาตรา ๔๖  ให้สมาชิกสมาคมสมาพันธ์เทคโนโลยีสารสนเทศและการสื่อสารแห่งประเทศไทยที่ดำรงสมาชิกภาพอยู่ในวันที่พระราชบัญญัตินี้ประกาศในราชกิจจานุเบกษาเป็นสมาชิกสภาตามพระราชบัญญัตินี้
 
 
ผู้รับสนองพระราชโองการ
พลเอก
ประยุทธ์  จันทร์โอชา
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
เนื่องด้วยการพัฒนานวัตกรรมดิจิทัลมีความสำคัญต่อการพัฒนาศักยภาพ
ขีดความสามารถการแข่งขันของประเทศ และนวัตกรรมดิจิทัลมีการเปลี่ยนแปลงอย่างรวดเร็วและมีผลกระทบโดยตรงต่อประชาชนและสังคม
สมควรที่ประเทศไทยจะมีการจัดตั้งสภาดิจิทัลเพื่อเศรษฐกิจและสังคมแห่งประเทศไทย
อันเป็นการรวมตัวของภาคเอกชนในธุรกิจหรืออุตสาหกรรมดิจิทัลซึ่งมีความพร้อมทั้งด้านกำลังคน
ความรู้ความสามารถ ประสบการณ์โดยตรง รวมทั้งมีความใกล้ชิดและความเข้าใจพฤติกรรมของผู้บริโภค
เพื่อให้เป็นองค์กรสำคัญในการทำงานร่วมกับรัฐบาลและภาคเอกชนอื่น
ๆ ในการสนับสนุนการผลิตและพัฒนานวัตกรรมดิจิทัล อันจะนำไปสู่การเพิ่มขีดความสามารถในการแข่งขัน
การพัฒนาบุคลากรด้านดิจิทัล และการนำนวัตกรรมดิจิทัลไปประยุกต์ใช้ในประเทศไทยเพื่อให้เกิดการพัฒนาประเทศอย่างยั่งยืน
 จึงจำเป็นต้องตราพระราชบัญญัตินี้


 
 
 
ปุณิกา/ธนบดี/จัดทำ
๓
พฤษภาคม ๒๕๖๒
 
ปริญสินีย์/ตรวจ
๘ พฤษภาคม ๒๕๖๒
 





[๑]
ราชกิจจานุเบกษา เล่ม ๑๓๖/ตอนที่ ๕๖ ก/หน้า ๖๙/๓๐ เมษายน ๒๕๖๒




