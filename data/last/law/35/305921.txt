








พระราชบัญญัติ






พระราชบัญญัติ
ให้อำนาจปฏิบัติการเกี่ยวกับธนาคารพัฒนาเอเชีย
พ.ศ. ๒๕๐๙
                   
 
ในพระปรมาภิไธย
พระบาทสมเด็จพระปรมินทรมหาภูมิพลอดุลยเดช
สังวาลย์
ผู้สำเร็จราชการแทนพระองค์
ให้ไว้ ณ วันที่ ๑๘ สิงหาคม
พ.ศ. ๒๕๐๙
เป็นปีที่ ๒๑
ในรัชกาลปัจจุบัน
 
โดยที่เป็นการสมควรมีกฎหมายให้อำนาจปฏิบัติการเกี่ยวกับธนาคารพัฒนาเอเชีย
 
พระมหากษัตริย์โดยคำแนะนำและยินยอมของสภาร่างรัฐธรรมนูญในฐานะรัฐสภา
จึงมีพระบรมราชโองการให้ตราพระราชบัญญัติขึ้นไว้ ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติให้อำนาจปฏิบัติการเกี่ยวกับธนาคารพัฒนาเอเชีย พ.ศ. ๒๕๐๙
 
มาตรา
๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓  ในพระราชบัญญัตินี้
ธนาคาร
หมายความว่า
ธนาคารพัฒนาเอเชียซึ่งตั้งขึ้นตามความตกลงว่าด้วยการสถาปนาธนาคารพัฒนาเอเชีย
ลงวันที่ ๔ ธันวาคม พ.ศ. ๒๕๐๘
รัฐมนตรี
หมายความว่า รัฐมนตรีผู้รักษาการตามพระราชบัญญัตินี้
 
มาตรา
๔ 
ให้รัฐมนตรีมีอำนาจออกตั๋วสัญญาใช้เงินคลังแทนเงินตราไทย
ให้แก่ธนาคารตามข้อผูกพันที่จะต้องถือปฏิบัติตามความตกลงว่าด้วยการสถาปนาธนาคารพัฒนาเอเชีย
ตั๋วสัญญาใช้เงินคลังที่ออกตามวรรคหนึ่ง
ต้องเป็นตั๋วชนิดเปลี่ยนมือไม่ได้ มีข้อกำหนดไม่ให้คิดดอกเบี้ย
และให้ใช้เงินตามมูลค่าที่ตราไว้เมื่อได้รับทวงถาม
 
มาตรา
๕ 
เมื่อรัฐมนตรีจะออกหรือออกตั๋วสัญญาใช้เงินคลังเป็นจำนวนเท่าใด
ให้ตั้งงบประมาณรายจ่ายไว้ในโอกาสแรกที่จะพึงกระทำได้ สำหรับจ่ายเมื่อได้รับทวงถามให้ใช้เงินตามตั๋วสัญญาใช้เงินคลังนั้น
งบประมาณรายจ่ายที่ได้ตั้งไว้ตามวรรคหนึ่ง
เมื่อได้รับอนุมัติตามกฎหมายว่าด้วยงบประมาณรายจ่ายแล้ว
ให้ตัดโอนขึ้นบัญชีเงินฝากตามกฎหมายว่าด้วยเงินคงคลังไว้ทางกระทรวงการคลังต่อไป
ในกรณีที่ยังไม่ได้รับอนุมัติงบประมาณรายจ่ายหรืองบประมาณรายจ่ายที่ได้รับอนุมัติแล้วมีจำนวนไม่พอ
หากจำเป็นจะต้องจ่ายเงินเมื่อได้รับทวงถามให้ใช้เงินตามตั๋วสัญญาใช้เงินคลังนั้น
ให้รัฐมนตรีมีอำนาจจ่ายเงินคงคลังตามกฎหมายว่าด้วยเงินคงคลังได้
 
มาตรา
๖ 
ให้รัฐมนตรีมีอำนาจจัดให้มีหน่วยงานเพื่อการติดต่อระหว่างประเทศไทยกับธนาคารโดยประกาศในราชกิจจานุเบกษา
 
มาตรา
๗ 
ให้ธนาคารแห่งประเทศไทยเป็นสถานที่รับฝากเงินและสินทรัพย์อื่น ๆ ของธนาคาร
 
มาตรา
๘ 
ให้รัฐมนตรีมีอำนาจทำการแทนรัฐบาลเพื่อถือเอาประโยชน์จากสมาชิกภาพในธนาคารด้วยการกู้เงินและด้วยการค้ำประกันเงินกู้จากธนาคารได้
การกู้เงินของรัฐบาลตามวรรคหนึ่ง
จะเป็นผลสมบูรณ์ต่อเมื่อได้ตราเป็นพระราชบัญญัติ
 
มาตรา
๙ 
เพื่อประโยชน์ในการดำเนินงานในประเทศไทยและเพื่อให้บรรลุผลตามวัตถุประสงค์ของธนาคาร
(๑)
ให้ยอมรับนับถือว่าธนาคารเป็นนิติบุคคล และให้ถือว่ามีภูมิลำเนาในประเทศไทย
(๒)
ให้ธนาคารได้รับความคุ้มกันจากกระบวนการทางกฎหมายไม่ว่าในรูปใด  ทั้งนี้
เว้นแต่ในกรณีที่มูลคดีเกิดขึ้นเกี่ยวกับการกู้เงิน การค้ำประกันเงินกู้
หรือการซื้อหรือขายหลักทรัพย์ของธนาคาร ธนาคารอาจถูกฟ้องร้องในศาลซึ่งมีอำนาจพิจารณาคดีได้
กรณีจะเป็นประการใดก็ตาม ทรัพย์สินและสินทรัพย์ของธนาคารไม่ว่าอยู่ ณ ที่ใด
และผู้ใดยึดถือไว้ให้ได้รับความคุ้มกันจากการยึด การอายัด และการบังคับคดีในรูปใด
ๆ ก่อนที่ศาลจะได้พิพากษาจนถึงที่สุดให้ธนาคารแพ้คดี
(๓)
ทรัพย์สินและสินทรัพย์ของธนาคารไม่ว่าอยู่ ณ ที่ใดและผู้ใดยึดถือไว้ และบรรณสารตลอดจนเอกสารของธนาคารหรือที่ธนาคารยึดถือไว้ไม่ว่าอยู่
ณ ที่ใด ให้ได้รับความคุ้มกันจากการค้น การเรียกเกณฑ์ การริบ การเวนคืน
การยึดหรืออายัดในรูปอื่นใด ไม่ว่าจะเป็นการกระทำทางบริหาร หรือทางนิติบัญญัติ
(๔)
ให้ทรัพย์สินและสินทรัพย์ทั้งปวงของธนาคารได้รับยกเว้นจากข้อกำกัด ข้อบังคับ
การควบคุม และคำสั่งพักชำระหนี้ชั่วคราวในรูปใด ๆ  ทั้งนี้
เพียงเท่าที่จำเป็นแก่การดำเนินงานตามวัตถุประสงค์และตามหน้าที่ของธนาคารให้บรรลุผลเท่านั้น
(๕)
ให้ธนาคาร ทรัพย์สิน สินทรัพย์ รายได้ และการดำเนินธุรกิจของธนาคารได้รับยกเว้นจากภาษีและอากรศุลกากรทั้งปวง
(๖)
ให้ผู้ว่าการ ผู้ว่าการสำรอง กรรมการ กรรมการสำรอง พนักงาน และลูกจ้างของธนาคาร
รวมทั้งผู้เชี่ยวชาญซึ่งปฏิบัติงานของธนาคารได้รับเอกสิทธิและความคุ้มกันในประเทศไทย
ดังต่อไปนี้
(ก)
ได้รับความคุ้มกันจากกระบวนการทางกฎหมายในการปฏิบัติงานตามหน้าที่
เว้นแต่ธนาคารจะสละความคุ้มกันนั้น
(ข)
ได้รับยกเว้นจากข้อกำกัดเกี่ยวกับการเข้าเมือง การจดทะเบียนคนต่างด้าว
และการเกณฑ์ทหาร
และได้รับความสะดวกในการแลกเปลี่ยนเงินตราต่างประเทศเช่นเดียวกับบุคคลในฐานะเทียบเท่าขององค์การสหประชาชาติและทบวงการชำนัญพิเศษแห่งสหประชาชาติ
แต่ทั้งนี้ นอกจากผู้ซึ่งมีสัญชาติไทย
(ค)
ได้รับความสะดวกในการเดินทางเช่นเดียวกับบุคคลในฐานะเทียบเท่าขององค์การสหประชาชาติและทบวงการชำนัญพิเศษแห่งสหประชาชาติ
(ง)
ได้รับยกเว้นการเสียภาษีเงินได้จากเงินได้ที่ได้รับจากธนาคาร
 
มาตรา
๑๐  ให้รัฐมนตรีว่าการกระทรวงการคลังรักษาการตามพระราชบัญญัตินี้
 
 
ผู้รับสนองพระบรมราชโองการ
จอมพล
ถนอม  กิตติขจร
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่ได้มีการจัดตั้งธนาคารพัฒนาเอเชียขึ้น
ซึ่งมีวัตถุประสงค์ในอันที่จะส่งเสริมและเร่งรัดพัฒนาการเศรษฐกิจของประเทศที่กำลังพัฒนาและส่งเสริมความร่วมมือระหว่างประเทศในภูมิภาคเอเชียและตะวันออกไกล
ประเทศไทยได้ตกลงจะเข้าเป็นภาคีสมาชิกในความตกลงว่าด้วยการสถาปนาธนาคารดังกล่าวนั้น  จึงจำเป็นต้องออกกฎหมายเพื่อให้อำนาจรัฐบาลปฏิบัติการเกี่ยวกับธนาคารพัฒนาเอเชียตามข้อผูกพันซึ่งประเทศภาคีสมาชิกจะต้องปฏิบัติตามความตกลงดังกล่าว
และเพื่อให้รัฐบาลมีอำนาจถือประโยชน์จากการเป็นภาคีสมาชิกด้วย
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
หยก/ปรับปรุง
๒๗ พฤษภาคม ๒๕๕๖
สุพิชชา/ตรวจ
๖ มิถุนายน ๒๕๕๖
 





[๑] ราชกิจจานุเบกษา
เล่ม ๘๓/ตอนที่ ๗๓/หน้า ๕๓๗/๓๐ สิงหาคม ๒๕๐๙




