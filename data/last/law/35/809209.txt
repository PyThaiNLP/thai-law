
















พระราชบัญญัติ
คุ้มครองการดำเนินงานขององค์การสนธิสัญญา
ว่าด้วยการห้ามทดลองนิวเคลียร์โดยสมบูรณ์
พ.ศ. ๒๕๖๑
                   
 
สมเด็จพระเจ้าอยู่หัวมหาวชิราลงกรณ
บดินทรเทพยวรางกูร
ให้ไว้ ณ วันที่
๒๕ กรกฎาคม พ.ศ. ๒๕๖๑
เป็นปีที่ ๓
ในรัชกาลปัจจุบัน
 
สมเด็จพระเจ้าอยู่หัวมหาวชิราลงกรณ บดินทรเทพยวรางกูร
มีพระราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยการคุ้มครองการดำเนินงานขององค์การสนธิสัญญาว่าด้วยการห้ามทดลองนิวเคลียร์โดยสมบูรณ์
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติทำหน้าที่รัฐสภา
ดังต่อไปนี้
 
มาตรา
๑  พระราชบัญญัตินี้เรียกว่า พระราชบัญญัติคุ้มครองการดำเนินงานขององค์การสนธิสัญญาว่าด้วยการห้ามทดลองนิวเคลียร์โดยสมบูรณ์
พ.ศ. ๒๕๖๑
 
มาตรา
๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษา
เป็นต้นไป
 
มาตรา
๓  ในพระราชบัญญัตินี้
สนธิสัญญา หมายความว่า
สนธิสัญญาว่าด้วยการห้ามทดลองนิวเคลียร์โดยสมบูรณ์
(Comprehensive Nuclear  Test  Ban Treaty) ซึ่งทำ ณ นครนิวยอร์ก
สหรัฐอเมริกา เมื่อวันที่ ๑๐ กันยายน พ.ศ. ๒๕๓๙
และรัฐบาลไทยได้ลงนามไว้เมื่อวันที่ ๑๒ พฤศจิกายน พ.ศ. ๒๕๓๙
องค์การ หมายความว่า
องค์การสนธิสัญญาว่าด้วยการห้ามทดลองนิวเคลียร์โดยสมบูรณ์ที่จัดตั้งขึ้นตามสนธิสัญญา
 
มาตรา
๔  เพื่อคุ้มครองการดำเนินงานในประเทศไทยขององค์การให้บรรลุผลตามความมุ่งประสงค์
(๑) ให้ยอมรับนับถือว่าองค์การเป็นนิติบุคคล
และให้ถือว่ามีภูมิลำเนาในประเทศไทย
(๒) ให้องค์การ
ผู้แทนของรัฐภาคีรวมทั้งผู้แทนสำรองและที่ปรึกษา ผู้แทนของรัฐภาคีซึ่งเป็นสมาชิกที่ได้รับการเลือกตั้งเป็นคณะมนตรีบริหารรวมทั้งผู้แทนสำรองและที่ปรึกษา
ผู้อำนวยการใหญ่ ผู้ตรวจ ผู้ช่วยในการตรวจ
เจ้าหน้าที่ขององค์การ และผู้สังเกตการณ์ รวมตลอดถึงที่พักอาศัย
สถานที่ทำการเอกสาร หนังสือโต้ตอบ บันทึก สารตัวอย่าง
และอุปกรณ์ที่ได้รับการอนุมัติโดยที่ประชุมรัฐภาคีของคณะผู้ตรวจ
ได้รับเอกสิทธิ์และความคุ้มกันตามที่ระบุไว้ในสนธิสัญญาและพิธีสารแนบท้ายสนธิสัญญาเพียงเท่าที่รัฐบาลได้รับและใช้บทแห่งสนธิสัญญาและพิธีสารแนบท้ายสนธิสัญญา
และความตกลงที่รัฐบาลจะได้ทำต่อไปกับองค์การ  ทั้งนี้
ในระหว่างที่ปฏิบัติหน้าที่ในประเทศไทย หรือเข้ามาในประเทศไทยเพื่อปฏิบัติหน้าที่
หรือในการปฏิบัติภารกิจเกี่ยวกับองค์การ
ความในวรรคหนึ่งให้ใช้บังคับตั้งแต่วันที่สนธิสัญญามีผลใช้บังคับกับประเทศไทยแล้วเป็นต้นไป
ให้รัฐมนตรีว่าการกระทรวงวิทยาศาสตร์และเทคโนโลยีประกาศวันที่สนธิสัญญามีผลใช้บังคับกับประเทศไทยในราชกิจจานุเบกษา
 
มาตรา
๕  ให้รัฐมนตรีว่าการกระทรวงการต่างประเทศและรัฐมนตรีว่าการกระทรวงวิทยาศาสตร์และเทคโนโลยีรักษาการตามพระราชบัญญัตินี้
 
 
ผู้รับสนองพระราชโองการ
พลเอก
ประยุทธ์  จันทร์โอชา
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ โดยที่รัฐบาลไทยได้ลงนามในสนธิสัญญาว่าด้วยการห้ามทดลองนิวเคลียร์โดยสมบูรณ์ (Comprehensive Nuclear  Test  Ban Treaty) เมื่อวันที่ ๑๒ พฤศจิกายน พ.ศ. ๒๕๓๙
ซึ่งสนธิสัญญาและพิธีสารแนบท้ายสนธิสัญญาได้กำหนดให้องค์การสนธิสัญญาว่าด้วยการห้ามทดลองนิวเคลียร์โดยสมบูรณ์
(Comprehensive Nuclear  Test  Ban Treaty Organization) และผู้ปฏิบัติภารกิจที่เกี่ยวข้องกับองค์การได้รับเอกสิทธิ์และความคุ้มกันที่จำเป็นเพื่อประโยชน์แก่การดำเนินงานขององค์การในอาณาเขต
เขตอำนาจ หรือการควบคุมของรัฐภาคี  จึงจำเป็นต้องตราพระราชบัญญัตินี้
                     


วิวรรธน์/จัดทำ
๓๑
กรกฎาคม ๒๕๖๑
 
นุสรา/ตรวจ
๖
สิงหาคม ๒๕๖๑
 





[๑] ราชกิจจานุเบกษา
เล่ม ๑๓๕/ตอนที่ ๕๓ ก/หน้า ๑๕/๒๗ กรกฎาคม ๒๕๖๑




