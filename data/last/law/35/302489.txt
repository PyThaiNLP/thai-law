
















พระราชบัญญัติ
คุ้มครองการดำเนินงานของสถาบันเทคโนโลยีแห่งเอเชีย
พ.ศ. ๒๕๑๐
                   
 
ภูมิพลอดุลยเดช
ป.ร.
ให้ไว้ ณ วันที่
๑๕ พฤศจิกายน พ.ศ. ๒๕๑๐
เป็นปีที่ ๒๒
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยการคุ้มครองการดำเนินงานของสถาบันเทคโนโลยีแห่งเอเชีย
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของสภาร่างรัฐธรรมนูญในฐานะรัฐสภา
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติคุ้มครองการดำเนินงานของสถาบันเทคโนโลยีแห่งเอเชีย
พ.ศ. ๒๕๑๐
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
สถาบัน หมายความว่า
สถาบันเทคโนโลยีแห่งเอเชียซึ่งประเทศภาคีสนธิสัญญาการป้องกันร่วมกันแห่งเอเชียตะวันออกเฉียงใต้ได้ให้ความเห็นชอบร่วมกันจัดตั้งขึ้นตามกฎบัตรของสถาบันเทคโนโลยีแห่งเอเชีย
 
มาตรา ๔  เพื่อคุ้มครองการดำเนินงานในประเทศไทยของสถาบันให้บรรลุผลตามความมุ่งประสงค์
(๑)
ให้ยอมรับนับถือว่า สถาบันเป็นนิติบุคคล และให้ถือว่ามีภูมิลำเนาในประเทศไทย
(๒)
ให้สถาบันได้รับยกเว้นจากการปฏิบัติตามกฎหมายว่าด้วยโรงเรียนราษฎร์และกฎหมายว่าด้วยสภาการศึกษาแห่งชาติ
 
มาตรา ๕  ให้สถาบันได้รับยกเว้น
(๑)
อากรแสตมป์ซึ่งเรียกเก็บตามประมวลรัษฎากรสำหรับเงินที่สถาบันได้รับจากการบริจาคและค่าธรรมเนียมการศึกษา
(๒)
อากรตามกฎหมายว่าด้วยพิกัดอัตราศุลกากรและภาษีการค้าตามประมวลรัษฎากร
สำหรับอุปกรณ์และวัสดุของสถาบันที่นำเข้ามาในราชอาณาจักรเพื่อการศึกษาและวิจัยอันเป็นการดำเนินงานตามปกติวิสัยตามวัตถุประสงค์ของสถาบัน  ทั้งนี้
เฉพาะเมื่อสถาบันได้รับความเห็นชอบในการนำเข้ามาในราชอาณาจักรจากกระทรวงการต่างประเทศแล้ว
(๓)
ภาษีโรงเรือนและที่ดินตามกฎหมายว่าด้วยภาษีโรงเรือนและที่ดิน
และภาษีบำรุงท้องที่ตามกฎหมายว่าด้วยภาษีบำรุงท้องที่
สำหรับทรัพย์สินของสถาบันซึ่งใช้เกี่ยวกับการศึกษาหรือทรัพย์สินที่ใช้เป็นหอพักหรือบ้านพักของนักศึกษาหรือพนักงานของสถาบันซึ่งอยู่ในบริเวณที่ตั้งของสถาบัน  ทั้งนี้ เฉพาะทรัพย์สินที่กระทรวงการต่างประเทศให้ความเห็นชอบในการให้ได้รับยกเว้นไม่ต้องเสียภาษี
 
มาตรา ๖ 
ภายใต้บังคับกฎหมายว่าด้วยคนเข้าเมืองเพียงเท่าที่พระราชบัญญัตินี้มิได้ระบุไว้เป็นอย่างอื่น
คนต่างด้าวซึ่งเข้ามาในราชอาณาจักรตราบเท่าที่อยู่ในฐานะดังต่อไปนี้
ให้ได้รับยกเว้นจากข้อกำกัดตามกฎหมายว่าด้วยคนเข้าเมืองเกี่ยวกับจำนวนคนเข้าเมืองและระยะเวลาที่จะได้รับอนุญาตให้อยู่ในราชอาณาจักร
(๑)
กรรมการในคณะกรรมการอำนวยการ
(๒)
กรรมการในคณะกรรมการบริหาร
(๓)
พนักงานของสถาบัน
(๔)
คู่สมรส บุตรหรือญาติซึ่งอยู่ในความอุปการะและเป็นส่วนแห่งครัวเรือน
และคนใช้ซึ่งเดินทางมาจากต่างประเทศของบุคคลใน (๑) (๒) และ (๓)
(๕)
นักศึกษา คู่สมรสและบุตรซึ่งอยู่ในความอุปการะและเป็นส่วนแห่งครัวเรือนของนักศึกษา
ทั้งนี้
เฉพาะที่กระทรวงการต่างประเทศให้ความเห็นชอบในการยกเว้นนั้น ๆ
 
มาตรา ๗ 
ให้รัฐมนตรีว่าการกระทรวงการต่างประเทศรักษาการตามพระราชบัญญัตินี้
 
 
ผู้รับสนองพระบรมราชโองการ
จอมพล
ถนอม  กิตติขจร
นายกรัฐมนตรี


หมายเหตุ
:-
เหตุผลในการประกาศใช้พระราชบัญญัติฉบับนี้คือเนื่องจากรัฐบาลได้รับหลักการให้บัณฑิตวิทยาลัยวิศวกรรมศาสตร์
สปอ. แปรสภาพพ้นจากการควบคุมขององค์การ สปอ. เป็นสถาบันเทคโนโลยีแห่งเอเชียตามความตกลงของประเทศภาคีองค์การ
สปอ. และในความตกลงนั้น ได้กำหนดให้มีที่ทำการใหญ่ของสถาบันเทคโนโลยีแห่งเอเชียขึ้นในกรุงเทพฯ  จึงจำเป็นต้องมีกฎหมายให้ความคุ้มครองการดำเนินงานของสถาบันเทคโนโลยีแห่งเอเชีย
 
 
 
 
 
 
 
 
วาทินี/วนิดา/ปรับปรุง
๑๘ กรกฎาคม ๒๕๔๙
ภาวิณี/ตรวจ
๕ มิถุนายน ๒๕๕๒
 
โชติกานต์/ปรับปรุง
๓๐ มกราคม ๒๕๖๒
 





[๑]
ราชกิจจานุเบกษา เล่ม ๘๔/ตอนที่ ๑๑๔/ฉบับพิเศษ หน้า ๑/๒๓ พฤศจิกายน ๒๕๑๐




