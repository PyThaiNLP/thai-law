
















พระราชบัญญัติ
คุ้มครองการดำเนินงานของสำนักงานผู้แทน
ธนาคารพัฒนาเอเชียในประเทศไทย
พ.ศ. ๒๕๔๗
                   
 
ภูมิพลอดุลยเดช
ป.ร.
ให้ไว้ ณ วันที่
๓๐ พฤศจิกายน พ.ศ. ๒๕๔๗
เป็นปีที่ ๕๙
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีกฎหมายว่าด้วยการคุ้มครองการดำเนินงานของสำนักงานผู้แทนธนาคารพัฒนาเอเชียในประเทศไทย
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติคุ้มครองการดำเนินงานของสำนักงานผู้แทนธนาคารพัฒนาเอเชียในประเทศไทย
พ.ศ. ๒๕๔๗
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
สำนักงานผู้แทน หมายความว่า
สำนักงานผู้แทนธนาคารพัฒนาเอเชียในประเทศไทย ที่จัดตั้งขึ้นตามความตกลงระหว่างรัฐบาลแห่งราชอาณาจักรไทยและธนาคารพัฒนาเอเชียว่าด้วยการจัดตั้งสำนักงานผู้แทนธนาคารพัฒนาเอเชียในประเทศไทย
ซึ่งทำขึ้นเมื่อวันที่ ๒ มีนาคม พ.ศ. ๒๕๔๗
พนักงานและเจ้าหน้าที่ของสำนักงานผู้แทน หมายความว่า
บุคลากรทุกคนของธนาคารพัฒนาเอเชียที่แต่งตั้งโดยธนาคารพัฒนาเอเชียให้ปฏิบัติหน้าที่ของสำนักงานผู้แทน
 
มาตรา ๔ 
เพื่อคุ้มครองการดำเนินงานในประเทศไทยของสำนักงานผู้แทนให้บรรลุตามความมุ่งประสงค์
(๑)
ให้สำนักงานผู้แทนเป็นนิติบุคคล และมีภูมิลำเนาในประเทศไทย
(๒)
ให้สำนักงานผู้แทน สถานที่ตั้ง ทรัพย์สิน สินทรัพย์และบรรณสารของสำนักงานผู้แทน
ผู้บริหารของสำนักงานผู้แทน พนักงานและเจ้าหน้าที่ของสำนักงานผู้แทน
ได้รับเอกสิทธิ์และความคุ้มกันตามที่ระบุไว้ในความตกลงว่าด้วยการจัดตั้งสำนักงานผู้แทนธนาคารพัฒนาเอเชียในประเทศไทยระหว่างรัฐบาลแห่งราชอาณาจักรไทยกับธนาคารพัฒนาเอเชีย
ซึ่งทำขึ้นเมื่อวันที่ ๒ มีนาคม พ.ศ. ๒๕๔๗
หรือความตกลงที่อาจมีขึ้นระหว่างรัฐบาลแห่งราชอาณาจักรไทยกับธนาคารพัฒนาเอเชีย
 
มาตรา ๕  ให้รัฐมนตรีว่าการกระทรวงการคลัง
และรัฐมนตรีว่าการกระทรวงการต่างประเทศรักษาการตามพระราชบัญญัตินี้
 
 
ผู้รับสนองพระบรมราชโองการ
พันตำรวจโท
ทักษิณ  ชินวัตร
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่จะได้มีการจัดตั้งสำนักงานผู้แทนธนาคารพัฒนาเอเชียในประเทศไทย
เพื่ออำนวยความสะดวกในด้านการประสานงานระหว่างรัฐบาลแห่งราชอาณาจักรไทยกับธนาคารพัฒนาเอเชีย
และสนับสนุนบทบาทของประเทศไทยให้เป็นศูนย์กลางความร่วมมือในการพัฒนาเศรษฐกิจและสังคมในภูมิภาค
 ดังนั้น
เพื่อให้สำนักงานผู้แทนธนาคารพัฒนาเอเชีย ผู้บริหาร
พนักงานและเจ้าหน้าที่ของสำนักงานผู้แทนธนาคารพัฒนาเอเชีย ได้รับเอกสิทธิ์และความคุ้มกันในการดำเนินงานและปฏิบัติงานของสำนักงานผู้แทนธนาคารพัฒนาเอเชียในประเทศไทย  จึงจำเป็นต้องตราพระราชบัญญัตินี้
 
 
 
 
 
 
 
 
อมรรัตน์/แก้ไข
วศิน/ตรวจ
๑ เมษายน ๒๕๕๓
 
โชติกานต์/ปรับปรุง
๕ กุมภาพันธ์
๒๕๖๒
 





[๑] ราชกิจจานุเบกษา
เล่ม ๑๒๑/ตอนพิเศษ ๗๗ ก/หน้า ๑/๒๐ ธันวาคม ๒๕๔๗




