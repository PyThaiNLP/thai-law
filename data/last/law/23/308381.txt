
















พระราชบัญญัติ
การไฟฟ้าส่วนภูมิภาค
พ.ศ. ๒๕๐๓
                   
 
ในพระปรมาภิไธย
พระบาทสมเด็จพระปรมินทรมหาภูมิพลอดุลยเดช
สังวาลย์
ผู้สำเร็จราชการแทนพระองค์
ให้ไว้ ณ วันที่
๒๐ กันยายน พ.ศ. ๒๕๐๓
เป็นปีที่ ๑๕
ในรัชกาลปัจจุบัน
 
โดยที่เป็นการสมควรจัดตั้งการไฟฟ้าส่วนภูมิภาค
 
พระมหากษัตริย์โดยคำแนะนำและยินยอมของสภาร่างรัฐธรรมนูญในฐานะรัฐสภา
จึงมีพระบรมราชโองการให้ตราพระราชบัญญัติขึ้นไว้ ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติการไฟฟ้าส่วนภูมิภาค
พ.ศ. ๒๕๐๓
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  บรรดาบทกฎหมาย กฎ
และข้อบังคับอื่นในส่วนที่มีบัญญัติไว้แล้วในพระราชบัญญัตินี้
หรือซึ่งขัดหรือแย้งกับบทแห่งพระราชบัญญัตินี้ ให้ใช้พระราชบัญญัตินี้แทน
 
มาตรา ๔  ในพระราชบัญญัตินี้
การไฟฟ้าส่วนภูมิภาค หมายความว่า การไฟฟ้าส่วนภูมิภาคซึ่งจัดตั้งขึ้นตามพระราชบัญญัตินี้
คณะกรรมการ หมายความว่า
คณะกรรมการการไฟฟ้าส่วนภูมิภาค
ผู้ว่าการ หมายความว่า
ผู้ว่าการการไฟฟ้าส่วนภูมิภาค
พนักงาน หมายความว่า พนักงานของการไฟฟ้าส่วนภูมิภาค
รวมทั้งผู้ว่าการ
รัฐมนตรี หมายความว่า รัฐมนตรีผู้รักษาการตามพระราชบัญญัตินี้
 
มาตรา ๕ 
ให้รัฐมนตรีว่าการกระทรวงมหาดไทยรักษาการตามพระราชบัญญัตินี้และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
หมวด ๑
การจัดตั้งการไฟฟ้าส่วนภูมิภาค
ทุน และเงินสำรอง
                   
 
มาตรา ๖[๒]  ให้จัดตั้งการไฟฟ้าขึ้นเรียกว่า การไฟฟ้าส่วนภูมิภาค เรียกโดยย่อว่า กฟภ.
และให้ใช้ชื่อภาษาอังกฤษว่า PROVINCIAL ELECTRICITY AUTHORITY เรียกโดยย่อว่า PEA มีวัตถุประสงค์ดังต่อไปนี้
(๑)
ผลิต จัดให้ได้มา จัดส่ง และจำหน่ายพลังงานไฟฟ้า
(๒)
ดำเนินธุรกิจเกี่ยวกับพลังงานไฟฟ้าและธุรกิจอื่นที่เกี่ยวเนื่องหรือที่เป็นประโยชน์แก่การไฟฟ้าส่วนภูมิภาค
 
มาตรา ๗[๓]  ให้การไฟฟ้าส่วนภูมิภาคมีอำนาจดำเนินการตามวัตถุประสงค์
(๑)
ในเขตส่วนภูมิภาคซึ่งอยู่นอกเขตท้องที่ที่การไฟฟ้านครหลวงดำเนินการอยู่ในวันที่พระราชบัญญัตินี้ใช้บังคับ
และ
(๒)
ในประเทศใกล้เคียง
 
มาตรา ๘  การผลิต จัดให้ได้มา จัดส่ง
และจำหน่ายพลังงานไฟฟ้าเป็นกิจการสาธารณูปโภคและให้อยู่ภายใต้บังคับของกฎหมายอันว่าด้วยการนั้น
 
มาตรา ๙  ให้การไฟฟ้าส่วนภูมิภาคเป็นนิติบุคคล
 
มาตรา ๑๐[๔] 
ให้การไฟฟ้าส่วนภูมิภาคตั้งสำนักงานใหญ่ในกรุงเทพมหานครหรือจังหวัดอื่นใด
และจะตั้งสำนักงานสาขาหรือตัวแทนขึ้น ณ ที่ใดก็ได้
 
มาตรา ๑๑  ให้โอนบรรดาทรัพย์สิน สินทรัพย์
หนี้สินและความรับผิด ตลอดจนธุรกิจอันเป็นขององค์การไฟฟ้าส่วนภูมิภาค
ให้แก่การไฟฟ้าส่วนภูมิภาค
 
มาตรา ๑๒ 
ทุนประเดิมของการไฟฟ้าส่วนภูมิภาคประกอบด้วย
(๑)
เงินงบประมาณรายจ่ายประจำปีงบประมาณ พ.ศ. ๒๕๐๓ ขององค์การไฟฟ้าส่วนภูมิภาค
(๒)
ทรัพย์สินและสินทรัพย์ที่รับโอนมาจากองค์การไฟฟ้าส่วนภูมิภาค
ทั้งนี้
เมื่อได้หักหนี้สินขององค์การไฟฟ้าส่วนภูมิภาคออกแล้ว
 
มาตรา ๑๓[๕] 
ให้การไฟฟ้าส่วนภูมิภาคมีอำนาจกระทำการต่าง ๆ ภายในขอบแห่งวัตถุประสงค์ตามมาตรา
๖ และอำนาจเช่นว่านี้ให้รวมถึง
(๑)
สร้าง ซื้อ จัดหา จำหน่าย เช่า ให้เช่า ให้เช่าซื้อ ยืม
ให้ยืมและดำเนินงานเกี่ยวกับเครื่องใช้ บริการ และสิ่งอำนวยความสะดวกต่าง ๆ
ของการไฟฟ้าส่วนภูมิภาค
(๒)
ซื้อ จัดหา จำหน่าย เช่า ให้เช่า เช่าซื้อ ให้เช่าซื้อ ยืม ให้ยืม รับจำนำ
รับจำนอง โอน รับโอน แลกเปลี่ยน ถือกรรมสิทธิ์ ครอบครอง
หรือดำเนินงานเกี่ยวกับทรัพย์สินใด ๆ ตลอดจนรับทรัพย์สินที่มีผู้อุทิศให้
(๓)
สำรวจและวางแผนงานที่จะทำใหม่หรือขยายเพิ่มเติมภายในเขตท้องที่ตามมาตรา ๗
(๔)
กำหนดประเภท ขนาด และมาตรฐานของโรงผลิตพลังงานไฟฟ้าสายส่งศักย์สูงหรือสายส่งศักย์ต่ำ
และเครื่องอุปกรณ์อื่น ๆ
ตลอดจนเชื้อเพลิงซึ่งใช้ในการผลิตพลังงานไฟฟ้าของการไฟฟ้าส่วนภูมิภาค
เพื่อให้ถูกต้องตามหลักวิชาและหลักเศรษฐกิจ รวมทั้งวางนโยบายและควบคุมการผลิตพลังงานไฟฟ้าในโรงผลิตพลังงานไฟฟ้าต่าง
ๆ ของการไฟฟ้าส่วนภูมิภาค
(๕)
กำหนดอัตราราคาขายพลังงานไฟฟ้าภายใต้บังคับมาตรา ๖
แห่งพระราชบัญญัติคณะกรรมการนโยบายพลังงานแห่งชาติ พ.ศ. ๒๕๓๕
กำหนดค่าบริการและสิ่งอำนวยความสะดวกต่าง ๆ ของการไฟฟ้าส่วนภูมิภาค
และจัดระเบียบเกี่ยวกับวิธีชำระราคา ค่าบริการ และสิ่งอำนวยความสะดวก
(๖)
จัดระเบียบเกี่ยวกับความปลอดภัยในการใช้และรักษาทรัพย์สินของการไฟฟ้าส่วนภูมิภาค
(๗)
กู้ยืมเงินหรือลงทุน
(๘)
ออกพันธบัตรหรือตราสารอื่นใดเพื่อการลงทุน
(๙)
จัดตั้งบริษัทจำกัดหรือบริษัทมหาชนจำกัด เพื่อประกอบธุรกิจเกี่ยวกับพลังงานไฟฟ้า และธุรกิจอื่นที่เกี่ยวเนื่องหรือที่เป็นประโยชน์แก่กิจการของการไฟฟ้าส่วนภูมิภาค
(๑๐)
เข้าร่วมกิจการกับหน่วยงานอื่นไม่ว่าจะเป็นของเอกชนหรือของรัฐทั้งในประเทศและนอกประเทศ
หรือกับองค์การระหว่างประเทศ หรือถือหุ้นในบริษัทจำกัดหรือบริษัทมหาชนจำกัด
เพื่อประโยชน์แก่กิจการของการไฟฟ้าส่วนภูมิภาค
(๑๑)
กระทำการอย่างอื่นบรรดาที่เกี่ยวกับหรือเกี่ยวเนื่องในการจัดให้สำเร็จตามวัตถุประสงค์ของการไฟฟ้าส่วนภูมิภาค
 
มาตรา ๑๔ 
ทรัพย์สินของการไฟฟ้าส่วนภูมิภาคย่อมไม่อยู่ในความรับผิดแห่งการบังคับคดี
 
มาตรา ๑๕[๖]  ให้ประธานกรรมการ กรรมการ
และพนักงานผู้มีหน้าที่ปฏิบัติการตามมาตรา ๓๔ มาตรา ๓๖ มาตรา ๓๗ มาตรา ๓๗ ทวิ
หรือมาตรา ๓๘ เป็นเจ้าพนักงานตามประมวลกฎหมายอาญา
 
มาตรา ๑๖ 
เงินสำรองของการไฟฟ้าส่วนภูมิภาค ให้ประกอบด้วย เงินสำรองเผื่อขาด
เงินสำรองค่าเสื่อมราคา และเงินสำรองอื่น ๆ ตามแต่คณะกรรมการจะเห็นสมควร
 
มาตรา ๑๗ 
ให้การไฟฟ้าส่วนภูมิภาคเปิดบัญชีเงินฝากไว้กับธนาคารตามระเบียบของคณะกรรมการซึ่งได้รับความเห็นชอบจากคณะรัฐมนตรี
 
หมวด ๒
การกำกับ
การควบคุมและการบริหาร
                   
 
มาตรา ๑๘  ให้รัฐมนตรีมีอำนาจหน้าที่กำกับโดยทั่วไปซึ่งกิจการของการไฟฟ้าส่วนภูมิภาค
และเพื่อประโยชน์ในการนี้ จะสั่งให้การไฟฟ้าส่วนภูมิภาคชี้แจงข้อเท็จจริง
แสดงความคิดเห็น หรือทำรายงานยื่นก็ได้
 
มาตรา ๑๙ 
ในกรณีที่การไฟฟ้าส่วนภูมิภาคจะต้องเสนอเรื่องไปยังคณะรัฐมนตรีตามความในพระราชบัญญัตินี้
ให้คณะกรรมการนำเรื่องเสนอรัฐมนตรีเพื่อเสนอต่อไปยังคณะรัฐมนตรี
 
มาตรา ๒๐[๗]  ให้มีคณะกรรมการคณะหนึ่ง เรียกว่า คณะกรรมการการไฟฟ้าส่วนภูมิภาค ประกอบด้วยประธานกรรมการหนึ่งคน ผู้ว่าการเป็นกรรมการโดยตำแหน่ง
และกรรมการอื่นอีกไม่น้อยกว่าห้าคนแต่ไม่เกินสิบสามคน
ให้คณะรัฐมนตรีเป็นผู้แต่งตั้งประธานกรรมการและกรรมการ
 
มาตรา ๒๑ 
ผู้ที่จะดำรงตำแหน่งประธานกรรมการและกรรมการจะต้องเป็นผู้มีสัญชาติไทย
และต้องมีความรู้และมีความจัดเจนเพียงพอเกี่ยวกับการจัดการธุรกิจ การไฟฟ้า
วิศวกรรม การเศรษฐกิจ การเงิน หรือกฎหมาย
 
มาตรา ๒๒  ผู้มีลักษณะอย่างใดอย่างหนึ่งดังต่อไปนี้
ต้องห้ามมิให้เป็นประธานกรรมการหรือกรรมการ
(๑)[๘]
เป็นผู้มีส่วนได้เสียในสัญญากับการไฟฟ้าส่วนภูมิภาค
หรือในกิจการที่กระทำให้แก่การไฟฟ้าส่วนภูมิภาค
หรือในกิจการที่มีลักษณะเป็นการแข่งขันกับกิจการของการไฟฟ้าส่วนภูมิภาค  ทั้งนี้ ไม่ว่าโดยทางตรงหรือโดยทางอ้อม
หรือพ้นจากการเป็นผู้มีส่วนได้เสียดังกล่าวยังไม่ครบสามปี
เว้นแต่เป็นผู้ถือหุ้นหรือเป็นหุ้นส่วนที่จำกัดความรับผิดในกิจการเช่นว่านั้น
หรือเป็นประธานกรรมการ กรรมการ ผู้จัดการ
หรือผู้ดำเนินกิจการโดยการมอบหมายของการไฟฟ้าส่วนภูมิภาคในกิจการตามมาตรา ๑๓ (๙)
และ (๑๐)
(๒)
เป็นพนักงานนอกจากผู้ว่าการ
 
มาตรา ๒๓[๙]  ภายใต้บังคับมาตรา
๒๗ มาตรา ๒๘ และมาตรา ๔๒ ให้คณะกรรมการมีอำนาจหน้าที่วางนโยบายและควบคุมดูแลกิจการของการไฟฟ้าส่วนภูมิภาคอำนาจหน้าที่เช่นว่านี้ให้รวมถึง
(๑)
วางข้อบังคับเกี่ยวกับการต่าง ๆ ตามความในมาตรา ๑๓
(๒)
วางข้อบังคับการประชุมและการดำเนินกิจการของคณะกรรมการ
(๓)
วางข้อบังคับว่าด้วยการบรรจุ การแต่งตั้ง และการถอดถอนพนักงาน
(๔)
วางข้อบังคับว่าด้วยระเบียบปฏิบัติงาน
และข้อบังคับว่าด้วยระเบียบวินัยและการลงโทษพนักงาน
(๕) กำหนดอัตราราคาขายพลังงานไฟฟ้า ค่าบริการ
และสิ่งอำนวยความสะดวกต่าง ๆ
(๖)
กำหนดอัตราเงินเดือนพนักงาน
(๗)
วางข้อบังคับว่าด้วยเครื่องแบบพนักงาน
(๘) วางข้อบังคับว่าด้วยการจำหน่ายทรัพย์สินและหนี้สูญออกจากบัญชี  ทั้งนี้ ตามหลักการบัญชีที่รับรองทั่วไป
อัตราราคาขายดังกล่าวใน
(๕) ให้กำหนดในอัตราอันสมควรเพื่อให้มีรายได้เพียงพอ
(ก)
สำหรับรายจ่ายที่จำเป็นในการดำเนินงาน รวมทั้งดอกเบี้ย ค่าเสื่อมราคา
กองทุนสงเคราะห์ หรือการสงเคราะห์อื่น ๆ
เพื่อสวัสดิการของผู้ปฏิบัติงานและครอบครัวและโบนัส
(ข)
สำหรับการชำระหนี้สินเท่าที่จำนวนเงินเพื่อการชำระนั้นเกินกว่าจำนวนที่จัดสรรไว้เป็นค่าเสื่อมราคา
และสำหรับค่าใช้จ่ายที่เพิ่มขึ้นเกี่ยวกับการจัดหาสินทรัพย์ใหม่แทนสินทรัพย์เดิม
และ
(ค)
ที่จะจัดให้มีเงินสำรองเพียงพอสำหรับเป็นเงินสำรองเผื่อขาด
และเป็นค่าใช้จ่ายส่วนใหญ่อันจำเป็นในการขยายกิจการและลงทุนที่ได้รับความเห็นชอบตามความในมาตรา
๔๓
ข้อบังคับว่าด้วยระเบียบปฏิบัติงานที่คณะกรรมการวางไว้ตามความใน
(๔) นั้น ถ้ามีข้อความจำกัดอำนาจผู้ว่าการในการทำนิติกรรมไว้ประการใด
ให้รัฐมนตรีประกาศข้อความเช่นว่านั้นในราชกิจจานุเบกษา
 
มาตรา ๒๔[๑๐]  ให้ประธานกรรมการและกรรมการซึ่งคณะรัฐมนตรีแต่งตั้งอยู่ในตำแหน่งคราวละสามปี
ประธานกรรมการและกรรมการซึ่งพ้นจากตำแหน่งอาจได้รับการแต่งตั้งอีกได้
 
มาตรา ๒๕ 
ประธานกรรมการและกรรมการย่อมพ้นจากตำแหน่งก่อนถึงวาระตามความในมาตรา ๒๔
เมื่อ
(๑)
ตาย
(๒)
ลาออก
(๓)
คณะรัฐมนตรีให้ออก
(๔)
ตกเป็นผู้ขาดคุณสมบัติตามที่บัญญัติไว้ในมาตรา ๒๑
หรือมีลักษณะต้องห้ามตามที่บัญญัติไว้ในมาตรา ๒๒
ในกรณีที่มีการพ้นจากตำแหน่งก่อนถึงวาระ
ให้มีการแต่งตั้งประธานกรรมการ หรือกรรมการ เข้าแทน แล้วแต่กรณี
ผู้ที่ได้รับการแต่งตั้งให้เข้าแทนนี้ ย่อมอยู่ในตำแหน่งได้เพียงเท่ากำหนดเวลาของผู้ซึ่งตนแทน
 
มาตรา ๒๖ 
ประธานกรรมการและกรรมการย่อมได้รับประโยชน์ตอบแทนตามที่คณะรัฐมนตรีกำหนด
 
มาตรา ๒๗  ให้คณะกรรมการเป็นผู้แต่งตั้งผู้ว่าการ
ซึ่งต้องเป็นผู้มีสัญชาติไทยและต้องเป็นผู้มีความรู้
และมีความจัดเจนเพียงพอเกี่ยวกับการจัดการธุรกิจ การไฟฟ้า วิศวกรรม การเศรษฐกิจ
หรือการเงิน
ให้ผู้ว่าการได้รับเงินเดือนตามที่คณะกรรมการกำหนดและอยู่ในตำแหน่งได้จนกว่าคณะกรรมการจะให้ออกจากตำแหน่งเพราะบกพร่อง
ไม่สุจริตต่อหน้าที่ หรือหย่อนสมรรถภาพ
มติให้ผู้ว่าการออกจากตำแหน่งต้องประกอบด้วยคะแนนเสียงเกินกว่ากึ่งหนึ่งของจำนวนกรรมการทั้งหมด
นอกจากผู้ว่าการ
การแต่งตั้ง
การกำหนดเงินเดือน และการให้ออกจากตำแหน่งตามมาตรานี้ จะต้องได้รับความเห็นชอบจากคณะรัฐมนตรี
 
มาตรา ๒๘ 
ผู้มีลักษณะอย่างใดอย่างหนึ่งดังต่อไปนี้ต้องห้ามมิให้แต่งตั้งเป็นผู้ว่าการหรือถ้าเป็นผู้ที่ได้รับแต่งตั้งอยู่แล้วก็ให้พ้นจากตำแหน่งไป
(๑)[๑๑]
เป็นผู้มีส่วนได้เสียในสัญญากับการไฟฟ้าส่วนภูมิภาค หรือในกิจการที่กระทำให้แก่การไฟฟ้าส่วนภูมิภาค
หรือในกิจการที่มีลักษณะเป็นการแข่งขันกับกิจการของการไฟฟ้าส่วนภูมิภาค  ทั้งนี้ ไม่ว่าโดยทางตรงหรือโดยทางอ้อม
หรือพ้นจากการเป็นผู้มีส่วนได้เสียดังกล่าวยังไม่ครบสามปี
เว้นแต่เป็นผู้ถือหุ้นหรือเป็นหุ้นส่วนที่จำกัดความรับผิดในกิจการเช่นว่านั้น
หรือเป็นประธานกรรมการ กรรมการ ผู้จัดการ
หรือผู้ดำเนินกิจการโดยการมอบหมายของการไฟฟ้าส่วนภูมิภาคในกิจการตามมาตรา ๑๓ (๙)
และ (๑๐)
(๒)
เป็นข้าราชการประจำหรือผู้มีตำแหน่งการเมือง หรือ
(๓)
เป็นผู้ไม่อาจทำงานได้เต็มเวลาให้แก่การไฟฟ้าส่วนภูมิภาค
 
มาตรา ๒๙[๑๒]  ผู้ว่าการมีหน้าที่บริหารกิจการของการไฟฟ้าส่วนภูมิภาคให้เป็นไปตามวัตถุประสงค์และอำนาจหน้าที่ของการไฟฟ้าส่วนภูมิภาค
ข้อบังคับ และนโยบายที่คณะกรรมการกำหนด และมีอำนาจบังคับบัญชาพนักงานทุกตำแหน่ง
ผู้ว่าการต้องรับผิดชอบต่อคณะกรรมการในการบริหารกิจการของการไฟฟ้าส่วนภูมิภาค
 
มาตรา ๓๐  ในกิจการที่เกี่ยวกับบุคคลภายนอก
ให้ผู้ว่าการเป็นผู้กระทำการในนามของการไฟฟ้าส่วนภูมิภาค
และเป็นผู้กระทำการแทนของการไฟฟ้าส่วนภูมิภาค และเพื่อการนี้
ผู้ว่าการจะมอบอำนาจให้ตัวแทนของการไฟฟ้าส่วนภูมิภาคที่ได้ตั้งขึ้นตามมาตรา ๑๐
หรือบุคคลใด ๆ ปฏิบัติกิจการเฉพาะอย่างแทนก็ได้ แต่ทั้งนี้ ต้องเป็นไปตามข้อบังคับที่คณะกรรมการวางไว้
ในกรณีที่มีข้อบังคับซึ่งได้ประกาศในราชกิจจานุเบกษาตามมาตรา
๒๓ วรรคท้ายกำหนดว่า นิติกรรมใดผู้ว่าการจะทำได้ก็แต่โดยความเห็นชอบของคณะกรรมการก่อน
บรรดานิติกรรมที่ผู้ว่าการทำขึ้นโดยมิได้รับความเห็นชอบดังกล่าว
ย่อมไม่ผูกพันการไฟฟ้าส่วนภูมิภาค เว้นแต่คณะกรรมการจะให้สัตยาบัน
 
มาตรา ๓๑  ผู้ว่าการมีอำนาจ
(๑)
บรรจุ แต่งตั้ง ถอดถอน เลื่อนขั้น ลดขั้นเงินเดือน หรือตัดเงินเดือน และกำหนดเงื่อนไขในการทำงานของพนักงาน  ทั้งนี้ ต้องเป็นไปตามข้อบังคับที่คณะกรรมการวางไว้
แต่ถ้าพนักงานเช่นว่านั้นเป็นพนักงานชั้นที่ปรึกษา
ผู้เชี่ยวชาญหรือผู้อำนวยการฝ่ายต่าง ๆ ต้องได้รับความเห็นชอบจากคณะกรรมการก่อน
และ
(๒)
วางระเบียบเกี่ยวกับการปฏิบัติงานของการไฟฟ้าส่วนภูมิภาค
โดยไม่ขัดหรือแย้งกับข้อบังคับที่คณะกรรมการวางไว้
 
มาตรา ๓๒[๑๓]  เมื่อผู้ว่าการไม่อาจปฏิบัติหน้าที่ได้
หรือเมื่อตำแหน่งผู้ว่าการว่างลงและยังมิได้แต่งตั้งผู้ว่าการ
ให้คณะกรรมการแต่งตั้งพนักงานคนใดคนหนึ่งเป็นผู้รักษาการแทนผู้ว่าการ และให้นำมาตรา
๒๘ มาใช้บังคับโดยอนุโลม
ให้ผู้รักษาการแทนผู้ว่าการมีอำนาจหน้าที่เช่นเดียวกับผู้ว่าการ
 
มาตรา ๓๓  ประธานกรรมการ กรรมการ
และพนักงานอาจได้รับโบนัสตามที่คณะรัฐมนตรีกำหนด
 
หมวด ๓
การสร้าง
และบำรุงรักษาซึ่งระบบการส่งพลังงานไฟฟ้า
                   
 
มาตรา ๓๔[๑๔] 
เพื่อประโยชน์ในการสร้างและบำรุงรักษาซึ่งระบบการส่งพลังงานไฟฟ้า เช่น
สายส่งศักย์สูงหรือสายส่งศักย์ต่ำ เสา สถานีไฟฟ้าและอุปกรณ์ต่าง ๆ
ให้พนักงานมีอำนาจที่จะใช้สอยหรือเข้าครอบครองอสังหาริมทรัพย์ในความครอบครองของบุคคลใด
ๆ ซึ่งมิใช่เคหสถานของเอกชนเป็นการชั่วคราว ภายใต้เงื่อนไขดังต่อไปนี้
(๑)
การใช้สอยนั้นเป็นการจำเป็นสำหรับการสำรวจระบบการส่งพลังงานไฟฟ้าและการป้องกันอันตรายหรือความเสียหายที่จะเกิดแก่ระบบการส่งพลังงานไฟฟ้า
และ
(๒)
ได้แจ้งเป็นหนังสือให้เจ้าของหรือผู้ครอบครองอสังหาริมทรัพย์ทราบล่วงหน้าภายในเวลาอันสมควร
ถ้ามีความเสียหายเกิดขึ้นแก่เจ้าของหรือผู้ครอบครองอสังหาริมทรัพย์หรือผู้ทรงสิทธิอื่น
เนื่องจากการกระทำของพนักงานดังกล่าวในวรรคหนึ่ง
บุคคลเช่นว่านั้นย่อมเรียกเงินค่าทดแทนจากการไฟฟ้าส่วนภูมิภาคได้
 
มาตรา ๓๕[๑๕]  เมื่อการไฟฟ้าส่วนภูมิภาคมีความจำเป็นที่จะต้องได้มาซึ่งอสังหาริมทรัพย์เพื่อใช้ในการก่อสร้างโรงผลิตพลังงานไฟฟ้าและระบบการส่งหรือการจำหน่ายพลังงานไฟฟ้าหรือตั้งสถานีไฟฟ้า
ถ้ามิได้ตกลงในเรื่องการโอนไว้เป็นอย่างอื่น
ให้ดำเนินการเวนคืนตามกฎหมายว่าด้วยการเวนคืนอสังหาริมทรัพย์
 
มาตรา ๓๖[๑๖]  ให้การไฟฟ้าส่วนภูมิภาคมีอำนาจเดินสายส่งศักย์สูงหรือสายส่งศักย์ต่ำไปใต้
เหนือ ตาม หรือข้ามพื้นดินของบุคคลใด ๆ หรือปัก หรือตั้งเสาสถานีไฟฟ้า
หรืออุปกรณ์ต่างๆ ลงในหรือบนพื้นดินของบุคคลใด ๆ
ในเมื่อพื้นดินนั้นไม่ใช่พื้นดินอันเป็นที่ตั้งโรงเรือน
ในกรณีที่ต้องใช้ที่ดินตอนใดตอนหนึ่งเพื่อกระทำการดังกล่าวในวรรคหนึ่งให้การไฟฟ้าส่วนภูมิภาคจ่ายเงินค่าทดแทนในการใช้ที่ดินแก่เจ้าของหรือผู้ครอบครองทรัพย์สินหรือผู้ทรงสิทธิอื่นโดยจำนวนเงินค่าทดแทนอันเป็นธรรม
เว้นแต่เจ้าของหรือผู้ครอบครองทรัพย์สินหรือผู้ทรงสิทธิอื่นเป็นผู้ได้รับประโยชน์คุ้มค่าในการกระทำนั้นและให้ความยินยอมด้วย
ก่อนที่จะดำเนินการตามวรรคหนึ่ง
ให้การไฟฟ้าส่วนภูมิภาคแจ้งเป็นหนังสือให้เจ้าของหรือผู้ครอบครองทรัพย์สินหรือผู้ทรงสิทธิอื่นที่เกี่ยวข้องทราบภายในเวลาอันสมควร
เจ้าของหรือผู้ครอบครองทรัพย์สินหรือผู้ทรงสิทธิอื่นนั้นอาจยื่นคำร้องแสดงเหตุที่ไม่สมควรทำเช่นนั้นไปยังคณะกรรมการเพื่อวินิจฉัยภายในกำหนดเวลาสิบห้าวันนับแต่วันที่ได้รับหนังสือแจ้งคำวินิจฉัยของคณะกรรมการให้เป็นที่สุด
 
มาตรา ๓๗[๑๗] 
เพื่อประโยชน์แห่งความปลอดภัยในการส่งพลังงานไฟฟ้าให้การไฟฟ้าส่วนภูมิภาคมีอำนาจตัดต้น
กิ่ง หรือรากของต้นไม้ซึ่งอยู่ใกล้สายส่งศักย์สูงหรือสายส่งศักย์ต่ำ เสา
สถานีไฟฟ้า หรืออุปกรณ์ต่าง ๆ ได้
แต่ต้องแจ้งให้เจ้าของหรือผู้ครอบครองต้นไม้ได้ทราบล่วงหน้าภายในเวลาอันสมควร
ในกรณีที่ต้นไม้นั้นมีอยู่ก่อนเวลาเดินสายส่งศักย์สูงหรือสายส่งศักย์ต่ำหรือปัก
หรือตั้งเสา สถานีไฟฟ้า หรืออุปกรณ์ต่าง ๆ
ให้การไฟฟ้าส่วนภูมิภาคใช้เงินค่าทดแทนให้แก่ผู้มีส่วนได้เสียในต้นไม้เท่าที่ต้องเสียหายเพราะการกระทำนั้น
 
มาตรา ๓๗ ทวิ[๑๘] 
เพื่อประโยชน์แห่งความปลอดภัยในการส่งพลังงานไฟฟ้าให้การไฟฟ้าส่วนภูมิภาคมีอำนาจทำการรื้อถอนเท่าที่จำเป็น
ในกรณีดังกล่าวต่อไปนี้
(๑)
การรื้อถอนป้าย โครงสร้างสำหรับติดตั้งป้าย
หรือสิ่งอำนวยความสะดวกหรือป้องกันอันตรายในการก่อสร้าง
ที่ติดหรือตั้งยื่นล้ำเข้ามาอยู่ใกล้สายส่งศักย์สูงหรือสายส่งศักย์ต่ำ เสา
สถานีไฟฟ้า หรืออุปกรณ์ต่าง ๆ
(๒)
การรื้อถอนป้าย โครงป้าย หรือสิ่งอื่นใดที่ปิดหุ้มคลุมทับสายส่งศักย์ต่ำ
หรืออุปกรณ์ต่าง ๆ
ที่อยู่ใต้หรือบนกันสาดอาคารชั้นล่างหรือส่วนใดส่วนหนึ่งของอาคาร
ทั้งนี้ โดยไม่ต้องใช้เงินค่าทดแทน
แต่ต้องแจ้งเป็นหนังสือให้เจ้าของหรือผู้ครอบครองอาคารทราบล่วงหน้าภายในเวลาอันสมควร
กรณีที่สิ่งใด
ๆ ตามวรรคหนึ่งมีอยู่ก่อนเวลาเดินสายส่งศักย์สูงหรือสายส่งศักย์ต่ำ หรือปักหรือตั้งเสา สถานีไฟฟ้า หรืออุปกรณ์ต่าง ๆ
ให้การไฟฟ้าส่วนภูมิภาคใช้เงินค่าทดแทน ให้แก่ผู้มีส่วนได้เสียเท่าที่ต้องเสียหายเพราะการกระทำนั้น
 
มาตรา ๓๗ ตรี[๑๙]  ในการดำเนินการตามมาตรา ๓๔ มาตรา ๓๖ มาตรา
๓๗ หรือมาตรา ๓๗ ทวิ
หากเจ้าของหรือผู้ครอบครองทรัพย์สินหรือผู้ทรงสิทธิอื่นไม่ยินยอมตกลงในจำนวนเงินค่าทดแทนที่การไฟฟ้าส่วนภูมิภาคกำหนด
หรือหาตัวเจ้าของหรือผู้ครอบครองทรัพย์สินหรือผู้ทรงสิทธิอื่นไม่พบ
ให้การไฟฟ้าส่วนภูมิภาคนำเงินจำนวนดังกล่าวไปวางต่อสำนักวางทรัพย์
หรือฝากไว้กับธนาคารออมสินในชื่อของเจ้าของหรือผู้ครอบครองทรัพย์สินหรือผู้ทรงสิทธิอื่น
โดยแยกฝากเป็นบัญชีเฉพาะราย
ในการนี้ถ้ามีดอกเบี้ยหรือดอกผลใดเกิดขึ้นเนื่องจากการฝากเงินนั้น
ให้ตกเป็นสิทธิแก่เจ้าของหรือผู้ครอบครองทรัพย์สินหรือผู้ทรงสิทธิอื่นด้วย
เมื่อการไฟฟ้าส่วนภูมิภาคนำเงินค่าทดแทนไปวางต่อสำนักงานวางทรัพย์หรือฝากไว้กับธนาคารออมสินตามวรรคหนึ่งแล้ว
ให้การไฟฟ้าส่วนภูมิภาคมีหนังสือแจ้งให้เจ้าของหรือผู้ครอบครองทรัพย์สินหรือผู้ทรงสิทธิอื่นทราบโดยทางไปรษณีย์ตอบรับในกรณีหาตัวเจ้าของหรือผู้ครอบครองทรัพย์สินหรือผู้ทรงสิทธิอื่นไม่พบ
ให้ประกาศในหนังสือพิมพ์รายวันที่มีจำหน่ายในท้องถิ่นอย่างน้อยสามวันติดต่อกันเพื่อให้เจ้าของหรือผู้ครอบครองทรัพย์สินหรือผู้ทรงสิทธิอื่นทราบ
 
มาตรา ๓๗ จัตวา[๒๐]  ในกรณีที่เจ้าของหรือผู้ครอบครองทรัพย์สินหรือผู้ทรงสิทธิอื่นไม่พอใจในจำนวนเงินค่าทดแทนที่การไฟฟ้าส่วนภูมิภาคกำหนด
ไม่ว่าบุคคลนั้นจะรับหรือไม่รับเงินค่าทดแทนที่การไฟฟ้าส่วนภูมิภาควางไว้หรือฝากไว้
ให้มีสิทธิฟ้องคดีต่อศาลภายในหนึ่งปีนับแต่วันที่การไฟฟ้าส่วนภูมิภาคได้ดำเนินการตามมาตรา
๓๗ ตรี วรรคสองแล้ว
การฟ้องคดีต่อศาลตามวรรคหนึ่ง
ไม่เป็นเหตุให้การครอบครองหรือใช้อสังหาริมทรัพย์ การรื้อถอนโรงเรือน
หรือการทำลายสิ่งอื่นที่สร้างขึ้น หรือการดำเนินการใด ๆ ของพนักงานต้องสะดุดหยุดลง
ในกรณีที่ศาลวินิจฉัยให้ชำระเงินค่าทดแทนเพิ่มขึ้น
ให้เจ้าของหรือผู้ครอบครองทรัพย์สินหรือผู้ทรงสิทธิอื่น ได้รับดอกเบี้ยในอัตราสูงสุดของเงินฝากประเภทฝากประจำของธนาคารออมสินในจำนวนเงินที่เพิ่มขึ้น  ทั้งนี้ นับจากวันที่ต้องมีการจ่าย วาง
หรือฝากเงินค่าทดแทนนั้น
ในกรณีที่เจ้าของหรือผู้ครอบครองทรัพย์สินหรือผู้ทรงสิทธิอื่นพอใจและได้รับเงินค่าทดแทนไปแล้วหรือมิได้ฟ้องคดีเรียกเงินค่าทดแทนต่อศาลภายในระยะเวลาตามวรรคหนึ่ง
หรือได้แจ้งเป็นหนังสือสละสิทธิไม่รับเงินค่าทดแทนดังกล่าวผู้ใดจะเรียกร้องเงินค่าทดแทนนั้นอีกไม่ได้
 
มาตรา ๓๘[๒๑]  ในกรณีจำเป็นและเร่งด่วน เพื่อป้องกันภยันตรายหรือความเสียหาย
พนักงานมีอำนาจเข้าไปในที่ดิน หรือสถานที่ของบุคคลใดในเวลาใดเวลาหนึ่งก็ได้
เพื่อตรวจสอบ ซ่อมแซม หรือแก้ไขระบบการส่งพลังงานไฟฟ้าและอุปกรณ์ประกอบอื่น ๆ
แต่ถ้าเจ้าของหรือผู้ครอบครองอยู่ ณ ที่นั้นด้วย ก็ให้พนักงานแจ้งให้เจ้าของหรือผู้ครอบครองทราบ
 
มาตรา ๓๙[๒๒]  ในการกระทำกิจการต่าง ๆ ตามความในมาตรา ๓๖
มาตรา ๓๗ มาตรา ๓๗ ทวิ หรือมาตรา ๓๘ พนักงานจะต้องพยายามมิให้เกิดความเสียหาย
แต่ถ้าเกิดความเสียหายขึ้น การไฟฟ้าส่วนภูมิภาคจะต้องรับผิดเพื่อความเสียหายนั้น
 
มาตรา ๔๐[๒๓]  ผู้ใดขัดขวางการกระทำของการไฟฟ้าส่วนภูมิภาคหรือพนักงานตามความในมาตรา
๓๔ มาตรา ๓๖ มาตรา ๓๗ มาตรา ๓๗ ทวิ หรือมาตรา ๓๘
จนก่อให้เกิดความเสียหายแก่การไฟฟ้าส่วนภูมิภาค
ต้องระวางโทษจำคุกไม่เกินหกเดือนหรือปรับไม่เกินหนึ่งหมื่นบาท หรือทั้งจำทั้งปรับ
 
หมวด ๔
ความสัมพันธ์กับรัฐบาล
                   
 
มาตรา ๔๑  ในการดำเนินกิจการของการไฟฟ้าส่วนภูมิภาค
ให้คำนึงถึงความปลอดภัย ประโยชน์ของรัฐและประชาชน
 
มาตรา ๔๒[๒๔] 
การไฟฟ้าส่วนภูมิภาคต้องได้รับความเห็นชอบจากคณะรัฐมนตรีก่อนจึงจะดำเนินการต่อไปนี้ได้
(๑)
เพิ่มหรือลดทุน
(๒)
กู้ยืมเงินครั้งหนึ่งเป็นจำนวนเกินหนึ่งร้อยล้านบาท
(๓)
จำหน่ายอสังหาริมทรัพย์อันมีราคาเกินสิบล้านบาท
(๔)
ดำเนินการตามวัตถุประสงค์ของการไฟฟ้าส่วนภูมิภาคในประเทศใกล้เคียง
(๕)
ออกพันธบัตรหรือตราสารอื่นใดเพื่อการลงทุน
(๖)
จัดตั้งบริษัทจำกัดหรือบริษัทมหาชนจำกัด
(๗)
เข้าร่วมกิจการกับหน่วยงานอื่นไม่ว่าจะเป็นของเอกชนหรือของรัฐทั้งในประเทศและนอกประเทศ
หรือกับองค์การระหว่างประเทศ หรือถือหุ้นในบริษัทจำกัดหรือบริษัทมหาชนจำกัด
 
มาตรา ๔๓ 
ให้การไฟฟ้าส่วนภูมิภาคจัดทำงบประมาณประจำปีงบประมาณแยกเป็นงบลงทุน
และงบทำการ สำหรับงบลงทุนให้นำเสนอคณะรัฐมนตรีเพื่อพิจารณา และให้ความเห็นชอบ
ส่วนงบทำการให้นำเสนอคณะรัฐมนตรีเพื่อทราบ
 
มาตรา ๔๔ 
รายได้ที่การไฟฟ้าส่วนภูมิภาคได้รับจากการดำเนินงาน ให้ตกเป็นของการไฟฟ้าส่วนภูมิภาคสำหรับเป็นค่าใช้จ่ายต่าง
ๆ ตามที่ระบุไว้ในมาตรา ๒๓
รายได้ที่ได้รับในปีหนึ่ง
ๆ เมื่อได้หักรายจ่ายดังกล่าวแล้ว
ให้นำส่งเป็นรายได้ของรัฐตามหลักเกณฑ์ที่ได้รับความเห็นชอบจากคณะรัฐมนตรี[๒๕]
แต่ถ้ารายได้มีจำนวนไม่พอสำหรับรายจ่ายดังกล่าว
นอกจากเงินสำรองที่ระบุไว้ในมาตรา ๒๓
และการไฟฟ้าส่วนภูมิภาคไม่สามารถหาเงินจากทางอื่น
รัฐพึงจ่ายเงินให้แก่การไฟฟ้าส่วนภูมิภาคเท่าจำนวนที่ขาด
 
มาตรา ๔๕ 
ให้การไฟฟ้าส่วนภูมิภาคทำรายงานปีละครั้งเสนอรัฐมนตรี
กล่าวถึงผลงานในปีที่ล่วงแล้วของการไฟฟ้าส่วนภูมิภาค และคำชี้แจงเกี่ยวกับนโยบายของคณะกรรมการ
โครงการ และแผนงานที่จะจัดทำในภายหน้า
 
หมวด ๕
การร้องทุกข์และการสงเคราะห์
                   
 
มาตรา ๔๖  ให้พนักงานมีสิทธิร้องทุกข์เกี่ยวกับการลงโทษได้ตามข้อบังคับที่คณะกรรมการวางไว้
 
มาตรา ๔๗ 
ให้การไฟฟ้าส่วนภูมิภาคจัดให้มีกองทุนสงเคราะห์ หรือการสงเคราะห์อื่น ๆ
เพื่อสวัสดิการของผู้ปฏิบัติงานในการไฟฟ้าส่วนภูมิภาคและครอบครัวในกรณีพ้นจากตำแหน่ง
ประสบอุบัติเหตุ เจ็บป่วย หรือกรณีอื่นอันควรแก่การสงเคราะห์
การจัดให้มีกองทุนดังกล่าวในวรรคก่อน
การกำหนดประเภทของผู้ที่พึงได้รับการสงเคราะห์จากกองทุน และหลักเกณฑ์การสงเคราะห์
ตลอดจนการจัดการเกี่ยวกับกองทุนให้เป็นไปตามข้อบังคับซึ่งคณะกรรมการวางไว้
ข้อบังคับดังกล่าวในวรรคก่อน
ให้นำเสนอคณะรัฐมนตรี เมื่อคณะรัฐมนตรีให้ความเห็นชอบแล้ว ให้ใช้บังคับได้
 
หมวด ๖
การบัญชี การสอบ
และการตรวจ
                   
 
มาตรา ๔๘  ให้การไฟฟ้าส่วนภูมิภาควางและรักษาไว้ซึ่งระบบการบัญชีอันถูกต้องตามหลักการบัญชีที่ทันสมัยเกี่ยวกับกิจการไฟฟ้า
มีการสอบบัญชีภายในเป็นประจำ และมีสมุดบัญชีลงรายการ
(๑)
การรับและจ่ายเงิน และ
(๒)
สินทรัพย์และหนี้สิน
ซึ่งแสดงผลของการดำเนินงาน
และฐานะการเงินของการไฟฟ้าส่วนภูมิภาคที่เป็นอยู่จริง และตามที่ควรตามประเภทงาน
พร้อมด้วยข้อความอันเป็นที่มาของรายการนั้น ๆ
 
มาตรา ๔๙  ทุกปีให้คณะกรรมการตั้งผู้สอบบัญชีคนหนึ่งหรือหลายคนเพื่อสอบและรับรองบัญชีของการไฟฟ้าส่วนภูมิภาคเป็นปี
ๆ ไป
ห้ามมิให้ตั้งประธานกรรมการ
กรรมการ ผู้ว่าการ ผู้อื่นซึ่งเป็นผู้แทนของการไฟฟ้าส่วนภูมิภาค พนักงาน
หรือผู้มีส่วนได้เสียในการงานที่การไฟฟ้าส่วนภูมิภาคจัดทำเป็นผู้สอบบัญชี
 
มาตรา ๕๐  ผู้สอบบัญชีมีอำนาจตรวจสอบสรรพสมุดบัญชีและเอกสารหลักฐานของการไฟฟ้าส่วนภูมิภาคในเวลาอันสมควรได้ทุกเมื่อ
และเพื่อการสอบบัญชีให้มีอำนาจไต่ถามหรือสอบถามประธานกรรมการ กรรมการ ผู้ว่าการ
ผู้อื่นซึ่งเป็นผู้แทนของการไฟฟ้าส่วนภูมิภาคหรือพนักงาน
 
มาตรา ๕๑  ผู้สอบบัญชีต้องทำรายงานว่าด้วยข้อความคำชี้แจงอันควรแก่การสอบบัญชีที่ได้รับตลอดจนความสมบูรณ์ของสมุดบัญชีที่การไฟฟ้าส่วนภูมิภาครักษาอยู่
และต้องแถลงด้วยว่า
(๑)
งบดุลและบัญชีซึ่งตรวจสอบนั้นถูกต้องตรงกับสมุดบัญชีเพียงไรหรือไม่ และ
(๒)
งบดุลและบัญชีซึ่งตรวจสอบนั้นแสดงการงานของการไฟฟ้าส่วนภูมิภาคที่เป็นอยู่ตามจริงและตามที่ควร
ตามข้อความคำชี้แจงและความรู้ของผู้สอบบัญชีเพียงไรหรือไม่
 
มาตรา ๕๒ 
ให้คณะกรรมการตรวจเงินแผ่นดินเป็นผู้ตรวจบัญชีของการไฟฟ้าส่วนภูมิภาคในเมื่อรัฐมนตรีร้องขอ
 
มาตรา ๕๓  ภายในหนึ่งร้อยห้าสิบวันหลังจากวันสิ้นปีบัญชีของการไฟฟ้าส่วนภูมิภาค
การไฟฟ้าส่วนภูมิภาคจะต้องโฆษณารายงานประจำปี แสดงบัญชีงบดุล
บัญชีทำการและบัญชีกำไรขาดทุน
เพียงวันสิ้นปีพร้อมกับรายงานของผู้สอบบัญชีที่คณะกรรมการตั้งขึ้นตามความในมาตรา
๔๙
 
 
ผู้รับสนองพระบรมราชโองการ
จอมพล
ส.  ธนะรัชต์
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
เนื่องจากในปัจจุบันนี้องค์การไฟฟ้าส่วนภูมิภาค
ได้ขยายปริมาณงานและมีกิจการไฟฟ้าในส่วนภูมิภาคเป็นจำนวนมาก คือ
มีการไฟฟ้าอำเภอและจังหวัดถึง ๑๓๐ แห่ง และยังจะต้องรับโอนกิจการไฟฟ้าเทศบาลและสุขาภิบาลมาดำเนินการผลิตและจำหน่ายอีกประมาณ
๖๓ แห่ง ในเร็ววันนี้ ทั้งรัฐบาลได้มอบหมายให้สร้างการไฟฟ้าตามอำเภอต่าง ๆ
ที่ยังไม่มีไฟฟ้าใช้อีกประมาณ ๒๒๕ แห่ง ให้มีไฟฟ้าใช้โดยทั่วถึงภายใน ๓ ปี
และมีนโยบายที่จะให้การผลิตและจ่ายกระแสไฟฟ้าในส่วนภูมิภาคทั้งหมดเป็นหน้าที่ขององค์การไฟฟ้าส่วนภูมิภาคเป็นผู้ดำเนินการ  ทั้งนี้ ยังจะเป็นผลให้ได้รับเงินช่วยเหลือมาดำเนินการปรับปรุงกิจการไฟฟ้าของประเทศให้รุดหน้ายิ่งขึ้น
เพื่อประโยชน์ของประชาชนทุกท้องถิ่นและกิจการอุตสาหกรรมของชาติ
                     
พระราชบัญญัติการไฟฟ้าส่วนภูมิภาค
(ฉบับที่ ๒) พ.ศ. ๒๕๓๐[๒๖]
 
มาตรา ๕ 
พระราชกฤษฎีกากำหนดเขตบริเวณที่ดินที่คิดว่าจะต้องเวนคืน
ซึ่งออกโดยอาศัยอำนาจตามพระราชบัญญัติการไฟฟ้าส่วนภูมิภาค พ.ศ. ๒๕๐๓
ให้คงใช้บังคับได้ตามอายุของพระราชกฤษฎีกานั้น
การเวนคืนและการปฏิบัติตามกฎหมายว่าด้วยการไฟฟ้าส่วนภูมิภาคที่ได้ปฏิบัติไปแล้วก่อนวันใช้บังคับพระราชบัญญัตินี้ให้เป็นอันใช้ได้
แต่การดำเนินการต่อไปให้ดำเนินการตามกฎหมายว่าด้วยการเวนคืนอสังหาริมทรัพย์
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ โดยที่เป็นการสมควรยกเลิกบทบัญญัติว่าด้วยการเวนคืนอสังหาริมทรัพย์ที่บัญญัติไว้โดยเฉพาะในพระราชบัญญัติการไฟฟ้าส่วนภูมิภาค
พ.ศ. ๒๕๐๓
เนื่องจากบทบัญญัติดังกล่าวซ้ำซ้อนกับบทบัญญัติในกฎหมายว่าด้วยการเวนคืนอสังหาริมทรัพย์  จึงจำเป็นต้องตราพระราชบัญญัตินี้
 
พระราชบัญญัติการไฟฟ้าส่วนภูมิภาค
(ฉบับที่ ๓) พ.ศ. ๒๕๓๕[๒๗]
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่พระราชบัญญัติการไฟฟ้าส่วนภูมิภาค พ.ศ. ๒๕๐๓ ได้ใช้บังคับมาเป็นเวลานาน
มีบทบัญญัติบางมาตราที่ไม่เหมาะสมกับสภาพการณ์และสภาวะเศรษฐกิจในปัจจุบัน สมควรแก้ไขเพิ่มเติมให้การไฟฟ้าส่วนภูมิภาคสามารถดำเนินการตามวัตถุประสงค์ในประเทศใกล้เคียงได้และให้มีอำนาจในการดำเนินการเกี่ยวกับทรัพย์สินในเรื่องเช่าซื้อ
ยืม ให้ยืม อาศัย ให้อาศัย รับจำนำ รับจำนอง โอน รับโอน
และรับทรัพย์สินที่มีผู้อุทิศให้ ประกอบกับเพื่อเพิ่มวงเงินในการกู้ยืม
และกำหนดราคาของอสังหาริมทรัพย์ที่จะจำหน่าย ตลอดจนให้คณะกรรมการมีอำนาจจำหน่ายทรัพย์สินออกจากบัญชีได้ทุกกรณีโดยไม่จำกัดวงเงิน
นอกจากนี้
สมควรปรับปรุงองค์คณะและวาระการดำรงตำแหน่งของคณะกรรมการการไฟฟ้าส่วนภูมิภาคให้เหมาะสมและสอดคล้องกับพระราชบัญญัติคุณสมบัติมาตรฐานสำหรับกรรมการและพนักงานรัฐวิสาหกิจ
พ.ศ. ๒๕๑๘  จึงจำเป็นต้องตราพระราชบัญญัตินี้
 
พระราชบัญญัติการไฟฟ้าส่วนภูมิภาค
(ฉบับที่ ๔) พ.ศ. ๒๕๔๒[๒๘]
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ
เนื่องจากพระราชบัญญัติการไฟฟ้าส่วนภูมิภาค พ.ศ. ๒๕๐๓ ได้ใช้บังคับมาเป็นเวลานาน
มีบทบัญญัติบางมาตราที่ไม่เหมาะสมกับสภาพการณ์ในปัจจุบันซึ่งความต้องการใช้พลังงานไฟฟ้ามีเพิ่มมากขึ้น  ดังนั้น เพื่อให้เกิดประสิทธิภาพในการให้บริการเกี่ยวกับพลังงานไฟฟ้า
สมควรขยายอำนาจการดำเนินการของการไฟฟ้าส่วนภูมิภาค ในเรื่องการออกพันธบัตรหรือตราสารอื่นใดเพื่อการลงทุนจัดตั้งบริษัทหรือบริษัทมหาชนจำกัด
เข้าร่วมกิจการกับผู้อื่น หรือถือหุ้นในบริษัทจำกัดหรือบริษัทมหาชนจำกัด
เพื่อประโยชน์แก่การลงทุนของการไฟฟ้าส่วนภูมิภาค รวมทั้งปรับปรุงบทบัญญัติว่าด้วยการดำเนินกิจการของการไฟฟ้าส่วนภูมิภาคและการบริหารของผู้ว่าการ
เพื่อให้เหมาะสม และปรับปรุงบทบัญญัติในส่วนที่ว่าด้วยอำนาจของการไฟฟ้าส่วนภูมิภาคหรือพนักงานในการเข้าดำเนินการในที่ดินหรือทรัพย์สินของบุคคลใด
เพื่อประโยชน์แก่การสร้างและบำรุงรักษาซึ่งระบบการส่งพลังงานไฟฟ้า  จึงจำเป็นต้องตราพระราชบัญญัตินี้
 
พระราชบัญญัติแก้ไขเพิ่มเติมบทบัญญัติแห่งกฎหมายที่เกี่ยวกับอำนาจหน้าที่ของผู้ทำการแทน
ผู้ปฏิบัติหน้าที่แทน ผู้รักษาการแทน หรือผู้รักษาการในตำแหน่งผู้บริหารของรัฐวิสาหกิจ
พ.ศ. ๒๕๖๒[๒๙]
 
มาตรา
๒ 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ
เนื่องจากปัจจุบันกฎหมายจัดตั้งรัฐวิสาหกิจหลายฉบับได้กำหนดให้ผู้บริหารของรัฐวิสาหกิจเป็นกรรมการและเลขานุการในคณะกรรมการของรัฐวิสาหกิจโดยตำแหน่ง
และกำหนดบทบัญญัติเกี่ยวกับผู้ทำการแทน ผู้ปฏิบัติหน้าที่แทน ผู้รักษาการแทน หรือผู้รักษาการในตำแหน่งผู้บริหารของรัฐวิสาหกิจ
ในกรณีที่ตำแหน่งผู้บริหารของรัฐวิสาหกิจนั้นว่างลง
หรือในกรณีที่ผู้บริหารนั้นไม่สามารถปฏิบัติหน้าที่ได้ โดยจำกัดอำนาจหน้าที่ของบุคคลที่ทำหน้าที่แทนผู้บริหารของรัฐวิสาหกิจดังกล่าวมิให้มีอำนาจหน้าที่ในฐานะกรรมการ
ซึ่งก่อให้เกิดปัญหาต่อองค์ประกอบและการปฏิบัติหน้าที่ของคณะกรรมการของรัฐวิสาหกิจ
เพื่อแก้ไขปัญหาดังกล่าว สมควรแก้ไขกฎหมายจัดตั้งรัฐวิสาหกิจให้ผู้ทำการแทน
ผู้ปฏิบัติหน้าที่แทน ผู้รักษาการแทน
หรือผู้รักษาการในตำแหน่งผู้บริหารของรัฐวิสาหกิจมีอำนาจหน้าที่เช่นเดียวกับผู้บริหารของรัฐวิสาหกิจ
รวมถึงอำนาจหน้าที่ของผู้บริหารในฐานะกรรมการในคณะกรรมการของรัฐวิสาหกิจ เพื่อให้คณะกรรมการของรัฐวิสาหกิจสามารถปฏิบัติหน้าที่ได้  จึงจำเป็นต้องตราพระราชบัญญัตินี้


 
นุสรา/ปรับปรุง
๒๐ เมษายน ๒๕๖๒
 





[๑]
ราชกิจจานุเบกษา เล่ม ๗๗/ตอนที่ ๗๘/หน้า ๗๘๓/๒๗ กันยายน ๒๕๐๓


[๒] มาตรา
๖ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๓] มาตรา
๗ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๓) พ.ศ. ๒๕๓๕


[๔] มาตรา
๑๐ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๕] มาตรา
๑๓ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๖] มาตรา
๑๕ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๗] มาตรา
๒๐ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๓) พ.ศ. ๒๕๓๕


[๘] มาตรา ๒๒
(๑) แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๙] มาตรา
๒๓ วรรคหนึ่ง แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ.
๒๕๔๒


[๑๐] มาตรา
๒๔ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๓) พ.ศ. ๒๕๓๕


[๑๑] มาตรา
๒๘ (๑) แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๑๒] มาตรา
๒๙ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๑๓] มาตรา
๓๒ พระราชบัญญัติแก้ไขเพิ่มเติมบทบัญญัติแห่งกฎหมายที่เกี่ยวกับอำนาจหน้าที่ของผู้ทำการแทน ผู้ปฏิบัติหน้าที่แทน
ผู้รักษาการแทน หรือผู้รักษาการในตำแหน่งผู้บริหารของรัฐวิสาหกิจ พ.ศ. ๒๕๖๒


[๑๔] มาตรา
๓๔ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๑๕] มาตรา
๓๕ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๑๖] มาตรา
๓๖ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๑๗] มาตรา
๓๗ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๑๘] มาตรา ๓๗
ทวิ เพิ่มโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๑๙] มาตรา
๓๗ ตรี เพิ่มโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๒๐] มาตรา
๓๗ จัตวา เพิ่มโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๒๑] มาตรา
๓๘ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๒๒] มาตรา
๓๙ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๒๓] มาตรา
๔๐ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๒๔] มาตรา
๔๒ แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ. ๒๕๔๒


[๒๕] มาตรา
๔๔ วรรคสอง แก้ไขเพิ่มเติมโดยพระราชบัญญัติการไฟฟ้าส่วนภูมิภาค (ฉบับที่ ๔) พ.ศ.
๒๕๔๒


[๒๖]
ราชกิจจานุเบกษา เล่ม ๑๐๔ /ตอนที่ ๑๖๔/ฉบับพิเศษ หน้า ๕๙/๑๙ สิงหาคม ๒๕๓๐


[๒๗]
ราชกิจจานุเบกษา เล่ม ๑๐๙ /ตอนที่ ๔๐/หน้า ๒๔/๗ เมษายน ๒๕๓๕


[๒๘]
ราชกิจจานุเบกษา เล่ม ๑๑๖ /ตอนที่ ๒๐ ก/หน้า ๑/๒๕ มีนาคม ๒๕๔๒


[๒๙] ราชกิจจานุเบกษา
เล่ม ๑๓๖/ตอนที่ ๕๐ ก/หน้า ๒๙/๑๖ เมษายน ๒๕๖๒




