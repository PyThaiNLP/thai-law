

















พระราชบัญญัติ
ธนาคารออมสิน
พ.ศ. ๒๔๘๙
                   
 
ในพระปรมาภิไธยสมเด็จพระเจ้าอยู่หัวภูมิพลอดุลยเดช
คณะผู้สำเร็จราชการแทนพระองค์
รังสิต
กรมขุนชัยนาทนเรนทร
พระยามานวราชเสวี
ให้ไว้ ณ วันที่
๑๘ ธันวาคม พ.ศ. ๒๔๘๙
เป็นปีที่ ๑
ในรัชกาลปัจจุบัน
 
โดยที่เป็นการสมควรจัดตั้งธนาคารออมสินขึ้น
เพื่อส่งเสริมสวัสดิภาพแห่งสังคมในทางทรัพย์สิน
 
พระมหากษัตริย์โดยคำแนะนำและยินยอมของรัฐสภาจึงมีพระบรมราชโองการให้ตราพระราชบัญญัติขึ้นไว้
ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติธนาคารออมสิน พ.ศ. ๒๔๘๙
 
มาตรา ๒[๑]  พระราชบัญญัตินี้ให้ใช้บังคับตั้งแต่ถัดจากวันประกาศในราชกิจจานุเบกษาเป็นต้นไป
 
มาตรา ๓  ให้ยกเลิกพระราชบัญญัติคลังออมสิน
พุทธศักราช ๒๔๕๖ พระราชบัญญัติคลังออมสินแก้ไขเพิ่มเติม พุทธศักราช ๒๔๗๒
พระราชบัญญัติคลังออมสิน (ฉบับที่ ๓) พุทธศักราช ๒๔๗๙ และบรรดากฎหมาย กฎ และข้อบังคับอื่น
ๆ
ในส่วนที่มีบัญญัติไว้แล้วในพระราชบัญญัตินี้หรือซึ่งแย้งกับบทแห่งพระราชบัญญัตินี้
 
มาตรา ๔  ในพระราชบัญญัตินี้
รัฐมนตรี
หมายความว่า รัฐมนตรีผู้รักษาการตามพระราชบัญญัตินี้
ผู้อำนวยการ
หมายความว่า ผู้อำนวยการธนาคารออมสิน
รองผู้อำนวยการ
หมายความว่า รองผู้อำนวยการธนาคารออมสิน
คณะกรรมการ
หมายความว่า คณะกรรมการธนาคารออมสิน
 
มาตรา ๕ 
ให้ธนาคารออมสินได้รับการยกเว้นไม่ต้องเสียภาษีเงินได้ ภาษีโรงค้า
ภาษีการธนาคาร การออมสินและอากรแสตมป์ตามประมวลรัษฎากร
 
มาตรา ๖  ให้รัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงและข้อบังคับเพื่อปฏิบัติการตามพระราชบัญญัตินี้
กฎกระทรวง และข้อบังคับนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
หมวด ๑
การจัดตั้งและดำเนินงาน
                    
 
มาตรา ๗  ให้จัดตั้งธนาคารออมสินขึ้นเพื่อประกอบธุรกิจ
ดังต่อไปนี้
๑.
รับฝากเงินออมสิน
๒.
ออกพันธบัตรออมสิน และสลากออมสิน
๓.
รับฝากเงินออมสินเพื่อสงเคราะห์ชีวิตและครอบครัว
๔.
ทำการรับจ่ายและโอนเงิน
๕.
ซื้อหรือขายพันธบัตรรัฐบาลไทย
๖.
ลงทุนเพื่อแสวงหาผลประโยชน์ซึ่งรัฐมนตรีอนุญาต
๗.
การออมสินอื่น ๆ ตามที่จะมีพระราชกฤษฎีกากำหนดไว้
๘.
กิจการอันพึงเป็นงานธนาคาร ตามที่จะมีพระราชกฤษฎีกากำหนดไว้  ทั้งนี้
ให้ประกอบได้ตามข้อกำหนดและเงื่อนไขที่กำหนดไว้ในกฎกระทรวง
 
มาตรา ๘  ให้ธนาคารออมสินเป็นนิติบุคคล
 
มาตรา ๙ 
ให้ธนาคารออมสินตั้งสำนักงานแห่งใหญ่ในจังหวัดพระนครและจะตั้งสาขาหรือตัวแทนขึ้น
ณ ที่ใดในราชอาณาจักรก็ได้
 
มาตรา ๑๐ 
ให้โอนบรรดาทรัพย์สิน สินทรัพย์ ความรับผิดและธุรกิจของคลังออมสิน
กรมไปรษณีย์โทรเลข ให้แก่ธนาคารออมสินดำเนินกิจการต่อไป
ให้รัฐมนตรีประกาศวันซึ่งได้โอนดังกล่าวแล้วในราชกิจจานุเบกษา
 
มาตรา ๑๐/๑[๒]  การเพิ่มทุนของธนาคารออมสินให้กระทำได้โดยได้รับการจัดสรรจากเงินกองทุนพัฒนาระบบสถาบันการเงินเฉพาะกิจตามกฎหมายว่าด้วยกองทุนพัฒนาระบบสถาบันการเงินเฉพาะกิจ
งบประมาณรายจ่ายประจำปีหรือจากแหล่งอื่นของรัฐโดยได้รับอนุมัติจากคณะรัฐมนตรี
 
หมวด ๒
การกำกับ ควบคุม
และจัดการ
                   
 
มาตรา ๑๑ 
ให้รัฐมนตรีมีอำนาจและหน้าที่กำกับโดยทั่วไปซึ่งกิจการของธนาคารออมสิน
 
มาตรา ๑๒[๓]  ให้มีคณะกรรมการคณะหนึ่ง
เรียกว่า คณะกรรมการธนาคารออมสิน ประกอบด้วยประธานกรรมการหนึ่งคน
และกรรมการอื่นอีกไม่น้อยกว่าหกคนแต่ไม่เกินสิบสามคนซึ่งคณะรัฐมนตรีแต่งตั้ง
และให้ผู้อำนวยการเป็นกรรมการและเลขานุการ
 
มาตรา ๑๒/๑[๔]  ให้ประธานกรรมการหรือกรรมการซึ่งคณะรัฐมนตรีแต่งตั้งอยู่ในตำแหน่งคราวละสามปี
ในกรณีที่ประธานกรรมการหรือกรรมการซึ่งคณะรัฐมนตรีแต่งตั้งพ้นจากตำแหน่งก่อนวาระหรือในกรณีที่คณะรัฐมนตรีแต่งตั้งกรรมการเพิ่มขึ้นในระหว่างที่กรรมการซึ่งแต่งตั้งไว้แล้วยังมีวาระอยู่ในตำแหน่ง
ให้ผู้ได้รับแต่งตั้งให้ดำรงตำแหน่งแทนหรือเป็นกรรมการเพิ่มขึ้นอยู่ในตำแหน่งเท่ากับวาระที่เหลืออยู่ของประธานกรรมการหรือกรรมการซึ่งได้แต่งตั้งไว้แล้ว
เมื่อครบกำหนดตามวาระดังกล่าวในวรรคหนึ่ง
หากยังมิได้มีการแต่งตั้งประธานกรรมการหรือกรรมการขึ้นใหม่
ให้ประธานกรรมการหรือกรรมการซึ่งพ้นจากตำแหน่งตามวาระนั้น
อยู่ในตำแหน่งเพื่อดำเนินงานต่อไปจนกว่าประธานกรรมการหรือกรรมการซึ่งได้รับแต่งตั้งใหม่เข้ารับหน้าที่
ประธานกรรมการหรือกรรมการซึ่งพ้นจากตำแหน่งตามวาระอาจได้รับการแต่งตั้งอีกได้แต่ไม่เกินสองวาระติดต่อกัน
 
มาตรา ๑๒/๒[๕]  ผู้มีลักษณะอย่างหนึ่งอย่างใดดังต่อไปนี้
ต้องห้ามมิให้เป็นประธานกรรมการหรือกรรมการซึ่งคณะรัฐมนตรีแต่งตั้ง
(๑)
เป็นพนักงานหรือลูกจ้างของธนาคารออมสิน
(๒)
เป็นกรรมการหรือดำรงตำแหน่งใด ๆ ในธนาคารอื่น
(๓)
เป็นหรือเคยเป็นบุคคลล้มละลาย
(๔)
เคยได้รับโทษจำคุกโดยคำพิพากษาถึงที่สุดให้จำคุก
เว้นแต่ในความผิดอันได้กระทำโดยประมาทหรือความผิดลหุโทษ
(๕)
เป็นคนไร้ความสามารถหรือคนเสมือนไร้ความสามารถ
(๖)
เคยเป็นกรรมการ ผู้จัดการ รองผู้จัดการ ผู้ช่วยผู้จัดการ ของธนาคารพาณิชย์ที่ถูกเพิกถอนใบอนุญาต
เว้นแต่จะได้รับยกเว้นจากคณะรัฐมนตรี
(๗)
เป็นผู้มีมลทินมัวหมองว่าทุจริตในสถาบันการเงินใด
หรือบริหารงานในสถาบันการเงินใดผิดพลาดอย่างร้ายแรง
 
มาตรา ๑๒/๓[๖]  นอกจากการพ้นจากตำแหน่งตามวาระตามมาตรา
๑๒/๑ ประธานกรรมการและกรรมการซึ่งคณะรัฐมนตรีแต่งตั้งพ้นจากตำแหน่ง เมื่อ
(๑)
ตาย
(๒)
ลาออก
(๓)
คณะรัฐมนตรีให้ออกเพราะบกพร่องต่อหน้าที่หรือมีความประพฤติเสื่อมเสียหรือหย่อนความสามารถ
(๔)
มีลักษณะต้องห้ามตามมาตรา ๑๒/๒
(๕)
ขาดการประชุมคณะกรรมการเกินกว่าสามครั้งต่อเนื่องกัน โดยไม่มีเหตุอันสมควร
 
มาตรา ๑๓[๗]  การประชุมคณะกรรมการ
ต้องมีกรรมการมาประชุมไม่น้อยกว่ากึ่งหนึ่งของจำนวนกรรมการทั้งหมดจึงเป็นองค์ประชุม
ถ้าประธานกรรมการไม่อยู่ในที่ประชุมหรือไม่สามารถปฏิบัติหน้าที่ได้
ให้กรรมการที่มาประชุมเลือกกรรมการคนหนึ่งเป็นประธานในที่ประชุม
การวินิจฉัยชี้ขาดของที่ประชุม
ให้ถือเสียงข้างมาก กรรมการคนหนึ่งให้มีเสียงหนึ่งในการลงคะแนน
ถ้าคะแนนเสียงเท่ากัน
ให้ประธานในที่ประชุมออกเสียงเพิ่มขึ้นอีกเสียงหนึ่งเป็นเสียงชี้ขาด
 
มาตรา ๑๔[๘]  ให้คณะกรรมการมีอำนาจหน้าที่วางนโยบายและควบคุมดูแลโดยทั่วไป
ซึ่งกิจการของธนาคารออมสิน อำนาจหน้าที่เช่นว่านี้ให้รวมถึง
(๑)
แต่งตั้งหรือถอดถอนจากตำแหน่ง
และกำหนดอัตราเงินเดือนของผู้อำนวยการด้วยความเห็นชอบของรัฐมนตรี
(๒)
ตั้งหรือเลิกสาขาและตัวแทน
(๓)
กำหนดขอบเขตทั่วไปและเงื่อนไขแห่งธุรกิจประเภทต่าง ๆ ตามมาตรา ๗ (๑) ถึง (๗)
(๔)
กำหนดระเบียบและข้อกำหนดของธนาคารออมสินเกี่ยวกับการบริหารและการดำเนินงาน
(๔/๑)[๙]
พิจารณาให้ความเห็นชอบงบประมาณของธนาคารออมสิน
(๕)[๑๐]
ประกาศงบแสดงฐานะการเงิน และรายงานประจำปีตามมาตรา ๒๕ และมาตรา ๒๖
(๖)
กำหนดหลักเกณฑ์และเงื่อนไขเกี่ยวกับการบรรจุ แต่งตั้ง เลื่อนตำแหน่งหรือเงินเดือน
ลงโทษทางวินัย หรือถอดถอนจากตำแหน่งของพนักงาน
(๗)
เรียกประกันจากพนักงาน กำหนดเงินเดือน เงินบำเหน็จรางวัลหรือเงินอื่นของพนักงาน
 
มาตรา ๑๕[๑๑]  ให้ประธานกรรมการและกรรมการได้รับผลประโยชน์ตอบแทนตามที่คณะรัฐมนตรีกำหนด
ประธานกรรมการ
กรรมการ ผู้อำนวยการ พนักงานและลูกจ้าง อาจได้รับโบนัสตามระเบียบที่คณะรัฐมนตรีกำหนด
 
มาตรา ๑๖[๑๒]  ให้ผู้อำนวยการเป็นผู้จัดการธนาคารออมสิน
มีอำนาจหน้าที่บริหารกิจการและงานของธนาคารออมสิน ให้เป็นไปตามกฎหมาย กฎ ข้อบังคับ
ระเบียบและข้อกำหนดของธนาคารออมสินและตามที่คณะกรรมการมอบหมาย และให้มีอำนาจหน้าที่ดังนี้
(๑)
บรรจุ แต่งตั้ง เลื่อนตำแหน่งหรือเงินเดือน ลงโทษทางวินัย หรือถอดถอนจากตำแหน่งของพนักงาน  ทั้งนี้ ต้องเป็นไปตามหลักเกณฑ์
และเงื่อนไขที่คณะกรรมการกำหนด
(๒)
กำหนดวิธีปฏิบัติเกี่ยวกับการดำเนินงานของธนาคารและการปฏิบัติงานของพนักงาน  ทั้งนี้ โดยไม่ขัดหรือแย้งกับนโยบาย
ระเบียบหรือข้อกำหนดของคณะกรรมการ
 
มาตรา ๑๗[๑๓]  ในกิจการที่เกี่ยวกับบุคคลภายนอก
ให้ผู้อำนวยการเป็นผู้กระทำการในนามของธนาคารออมสินและเป็นผู้แทนของธนาคารออมสิน  เพื่อการนี้
ผู้อำนวยการอาจมอบอำนาจให้พนักงานหรือบุคคลใดกระทำการแทนก็ได้  ทั้งนี้ ต้องเป็นไปตามที่คณะกรรมการกำหนด
 
หมวด ๓
ความมั่นคงและหลักประกัน
                   
 
มาตรา ๑๘  การลงทุนตามมาตรา ๗ (๕)
ต้องได้รับอนุมัติของคณะกรรมการก่อน
 
มาตรา ๑๙[๑๔]  รายได้ที่ได้มาในปีหนึ่ง ๆ
ให้ธนาคารออมสินจ่ายเป็นรายจ่ายในการดำเนินงานดังนี้
(ก)
จ่ายดอกเบี้ยเงินฝาก
(ข)[๑๕] จ่ายเป็นค่าใช้จ่ายในการธนาคารออมสินภายในวงเงินงบประมาณที่ได้รับความเห็นชอบจากคณะกรรมการ
(ค)
จ่ายเป็นเงินอื่นใดที่ต้องจ่ายตามข้อผูกพัน
 
มาตรา ๒๐[๑๖]  รายได้เมื่อได้หักรายจ่ายตามมาตรา ๑๙ แล้ว
หากมีจำนวนเหลือหลังจัดสรรเป็นเงินสำรองเพื่อการขยายงาน ให้นำส่งเป็นรายได้ของรัฐในอัตราตามที่รัฐมนตรีกำหนด
นอกนั้นให้สะสมไว้สำหรับการธนาคารออมสินต่อไป
ถ้ารายได้ที่ได้มาในปีใดไม่พอแก่รายจ่ายประจำปีนั้น
ให้จ่ายจากเงินที่ได้สะสมไว้สำหรับการธนาคารออมสินได้เท่าจำนวนที่ขาด
ถ้ายังไม่พอจ่ายรัฐพึงจ่ายเงินให้ธนาคารออมสินเท่าที่จำเป็น
 
มาตรา ๒๑  ในการคืนต้นเงิน และชำระดอกเบี้ยเงินฝาก
ตามข้อกำหนดและเงื่อนไขที่ได้กำหนดไว้ในกฎกระทรวงก็ดี และในการจ่ายเงินประเภทอื่น
ๆ ตามข้อผูกพันก็ดี รัฐบาลเป็นประกันทั้งสิ้น
 
หมวด ๔
การถอนเงิน
                   
 
มาตรา ๒๒  การถอนเงินให้เป็นไปตามข้อกำหนดในกฎกระทรวง
 
มาตรา ๒๓  ถ้าผู้เยาว์ซึ่งมีอายุกว่าเจ็ดปีขึ้นไป
ได้ถอนเงินฝากหรือดอกเบี้ยไปจากธนาคารออมสินแล้ว ผู้เยาว์นั้น
หรือบุคคลอื่นใดย่อมไม่มีสิทธิเรียกร้องเงินซึ่งได้ถอนไปแล้ว
ในการนี้
ใบรับซึ่งผู้เยาว์ได้ให้ไว้แก่ธนาคารออมสินสำหรับเงินที่ได้รับไป
ย่อมทำให้ธนาคารออมสินหลุดพ้นจากความรับผิดใด ๆ ในจำนวนเงินที่จ่ายไป[๑๗]
วรรคสาม[๑๘] (ยกเลิก)
 
มาตรา ๒๔[๑๙]  เมื่อผู้ฝากตาย
ให้ธนาคารออมสินจัดการแก่จำนวนเงินฝากดังต่อไปนี้
(๑)
ในกรณีที่ได้มีการตั้งผู้จัดการมรดกโดยคำสั่งศาล เมื่อธนาคารออมสินได้จ่ายเงินไปตามหนังสือแจ้งความของผู้จัดการมรดกนั้นแล้ว
ย่อมหลุดพ้นจากความรับผิดในจำนวนเงินที่ได้จ่ายนั้น
(๒)
ในกรณีที่ได้มีการตั้งผู้จัดการมรดกโดยพินัยกรรม
ให้ธนาคารออมสินตรวจสอบความถูกต้องและความมีอยู่จริงของพินัยกรรม
โดยปฏิบัติตามระเบียบที่คณะกรรมการกำหนดแล้วให้จ่ายเงินไปตามหนังสือแจ้งความของผู้จัดการมรดกนั้น
(๓)
ในกรณีที่ไม่มีผู้จัดการมรดก ธนาคารออมสินจะจ่ายคืนจำนวนเงินที่ผู้ตายได้ฝากไว้ให้แก่ผู้ซึ่งอ้างและพิสูจน์ความเป็นทายาทโดยธรรมตามลำดับที่กฎหมายกำหนด  ทั้งนี้ ธนาคารออมสินให้จัดหาผู้ค้ำประกันด้วยก็ได้
(๔)
ในกรณีที่มีข้อพิพาทเกี่ยวกับเงินที่ผู้ตายได้ฝากไว้ ธนาคารออมสินจะจ่ายคืนเงินฝากดังกล่าวตามคำพิพากษาของศาลถึงที่สุดเท่านั้น
(๕)
ในกรณีที่ผู้ตายได้ฝากเงินเพื่อประโยชน์ของบุคคลอีกคนหนึ่งซึ่งเป็นผู้เยาว์
ให้ธนาคารออมสินลงชื่อบุคคลนั้นแทนผู้ตาย แต่บุคคลนั้นจะมีสิทธิถอนเงินได้เมื่อบรรลุนิติภาวะแล้ว
หรือเมื่อได้รับอนุญาตเป็นหนังสือของผู้ใช้อำนาจปกครองแสดงว่า
การถอนนั้นทำเพื่อประโยชน์ของผู้เยาว์นั้น
 
หมวด ๕
การสอบบัญชี
                   
 
มาตรา ๒๕[๒๐]  ให้สำนักงานการตรวจเงินแผ่นดินเป็นผู้สอบบัญชีธนาคารออมสิน
ภายในหนึ่งร้อยแปดสิบวันนับแต่วันสิ้นปีบัญชีของแต่ละปี
ให้คณะกรรมการประกาศงบแสดงฐานะการเงินตามที่เป็นอยู่ ณ
วันสิ้นปีซึ่งผู้สอบบัญชีได้รับรองแล้ว
รายงานประจำปีว่าด้วยธุรกิจซึ่งธนาคารออมสินได้จัดทำในระหว่างปี จำนวนผู้ฝาก
จำนวนเงินฝาก จำนวนเงินดอกเบี้ยที่จ่าย ผลประโยชน์ที่ได้มาจากเงินทุนและอื่น ๆ
 
มาตรา ๒๖[๒๑]  ให้คณะกรรมการประกาศฐานะการเงินโดยย่อของธนาคารออมสินประจำไตรมาส
 
หมวด ๖
บทเฉพาะกาล
                    
 
มาตรา ๒๗  ในระหว่างที่การโอนทรัพย์สิน สินทรัพย์
ความรับผิดและธุรกิจตามที่บัญญัติไว้ในมาตรา ๑๐ ยังไม่เสร็จสิ้น ให้คลังออมสิน
กรมไปรษณีย์โทรเลข ดำเนินกิจการคลังออมสินดังเช่นเดิมไปพลางก่อน
 
 
ผู้รับสนองพระบรมราชโองการ
พลเรือตรี
ถ.  ธำรงนาวาสวัสดิ์
นายกรัฐมนตรี


พระราชบัญญัติธนาคารออมสิน
(ฉบับที่ ๒) พ.ศ. ๒๕๔๒[๒๒]
 
มาตรา
๒ 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่รัฐบาลมีนโยบายที่จะให้รัฐวิสาหกิจประเภทเกษตรกรรม พาณิชยกรรม อุตสาหกรรม
การเงินและบริการ
ซึ่งมิได้จัดตั้งขึ้นในรูปของบริษัทจำกัดจะต้องนำรายได้ส่งเข้ารัฐในอัตราตามที่รัฐมนตรีกำหนด
แต่เนื่องจากพระราชบัญญัติธนาคารออมสิน พ.ศ. ๒๔๘๙
มิได้มีบทบัญญัติใดกำหนดให้ธนาคารออมสินต้องนำรายได้ส่งเข้ารัฐ  ดังนั้น เพื่อให้เป็นไปตามนโยบายดังกล่าว
สมควรแก้ไขเพิ่มเติมให้ธนาคารออมสินสามารถจัดสรรรายได้ที่หักรายจ่ายแล้วส่วนหนึ่งในแต่ละปีส่งเป็นรายได้ของรัฐได้  จึงจำเป็นต้องตราพระราชบัญญัตินี้
 
พระราชบัญญัติธนาคารออมสิน
(ฉบับที่ ๓) พ.ศ. ๒๕๔๖[๒๓]
 
มาตรา
๒ 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๘ 
ให้ประธานกรรมการและกรรมการซึ่งอยู่ในตำแหน่งก่อนวันที่พระราชบัญญัตินี้ใช้บังคับ
คงอยู่ในตำแหน่งต่อไปจนกว่าจะได้มีการแต่งตั้งประธานกรรมการและกรรมการอื่นตามพระราชบัญญัติธนาคารออมสิน
พ.ศ. ๒๔๘๙ ซึ่งแก้ไขเพิ่มเติมโดยพระราชบัญญัตินี้
 
มาตรา
๙ 
ให้รัฐมนตรีว่าการกระทรวงการคลังรักษาการตามพระราชบัญญัตินี้
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ โดยที่เป็นการสมควรแก้ไขเพิ่มเติมพระราชบัญญัติธนาคารออมสิน
พ.ศ. ๒๔๘๙ ในส่วนที่เกี่ยวกับองค์ประกอบ คุณสมบัติ การแต่งตั้ง วาระการดำรงตำแหน่ง
การประชุม อำนาจหน้าที่และผลประโยชน์ตอบแทนของคณะกรรมการธนาคารออมสิน
ตลอดจนอำนาจหน้าที่ของผู้อำนวยการธนาคารออมสิน เพื่อให้การบริหารและดำเนินงานของธนาคารออมสินมีประสิทธิภาพและคล่องตัวมากขึ้นโดยการนำหลักเกณฑ์ที่เดิมกำหนดไว้ในพระราชกฤษฎีกามาบัญญัติในที่เดียวกัน
และสมควรยกเลิกหลักเกณฑ์การจ่ายคืนเงินฝากหรือจ่ายคืนดอกเบี้ยให้แก่หญิงมีสามีเสียใหม่
เพื่อให้สอดคล้องกับบทบัญญัติมาตรา ๑๔๗๖ แห่งประมวลกฎหมายแพ่งและพาณิชย์
ซึ่งได้มีการแก้ไขเพิ่มเติมกำหนดให้สามีหรือภริยาสามารถจัดการสินสมรสนอกจากกรณีที่กฎหมายกำหนดไว้
โดยมิต้องได้รับความยินยอมจากคู่สมรสอีกฝ่ายหนึ่ง
และแก้ไขเพิ่มเติมหลักเกณฑ์การจัดการเงินฝากในกรณีที่ผู้ฝากตายเพื่อให้เหมาะสมและเป็นธรรมยิ่งขึ้น  จึงจำเป็นต้องตราพระราชบัญญัตินี้
 
พระราชบัญญัติธนาคารออมสิน
(ฉบับที่ ๔) พ.ศ. ๒๕๖๐[๒๔]
 
มาตรา
๒  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
หมายเหตุ :- เหตุผลในการประกาศใช้พระราชบัญญัติฉบับนี้ คือ
โดยที่พระราชบัญญัติธนาคารออมสิน พ.ศ.
๒๔๘๙ มิได้กำหนดให้ธนาคารออมสินมีอำนาจเพิ่มทุนได้ ทำให้การดำเนินกิจการของธนาคารออมสินไม่สอดคล้องกับสภาพการณ์ทางเศรษฐกิจในปัจจุบันที่เปลี่ยนแปลงไป
ตลอดจนเพื่อให้การดำเนินงานของธนาคารออมสินเป็นไปอย่างต่อเนื่องและมีประสิทธิภาพมากยิ่งขึ้น
สมควรเพิ่มบทบัญญัติเกี่ยวกับการเพิ่มทุนของธนาคารออมสินและแก้ไขเพิ่มเติมอำนาจหน้าที่ของคณะกรรมการธนาคารออมสิน
โดยกำหนดให้คณะกรรมการธนาคารออมสินมีอำนาจหน้าที่ในการพิจารณาให้ความเห็นชอบงบประมาณของธนาคารออมสิน
และประกาศงบแสดงฐานะการเงินและรายงานประจำปี  จึงจำเป็นต้องตราพระราชบัญญัตินี้


 
 
 
อังศุมาลี/จัดทำ
๙ พฤษภาคม ๒๕๕๖
 
อุดมลักษณ์/ตรวจ
๙ พฤษภาคม ๒๕๕๖
 
ปุณิกา/เพิ่มเติม
๔ กันยายน ๒๕๖๐
 
วิชพงษ์/ตรวจ
๕
กันยายน ๒๕๖๐
 
อุไลพร/ปรับปรุง
๑๓ มีนาคม ๒๕๖๒
 
วศิน/ตรวจ
๒๖ มีนาคม ๒๕๖๒
 
 
 





[๑]
ราชกิจจานุเบกษา เล่ม ๖๓/ตอนที่ ๘๓/หน้า ๘๒๓/๓๑ ธันวาคม ๒๔๘๙


[๒] มาตรา
๑๐/๑ เพิ่มโดยพระราชบัญญัติธนาคารออมสิน (ฉบับที่ ๔) พ.ศ. ๒๕๖๐


[๓] มาตรา
๑๒ แก้ไขเพิ่มเติมโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๔] มาตรา
๑๒/๑ เพิ่มโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๕] มาตรา
๑๒/๒ เพิ่มโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๖] มาตรา
๑๒/๓ เพิ่มโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๗] มาตรา
๑๓ แก้ไขเพิ่มเติมโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๘] มาตรา
๑๔ แก้ไขเพิ่มเติมโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๙] มาตรา ๑๔
(๔/๑) เพิ่มโดยพระราชบัญญัติธนาคารออมสิน (ฉบับที่ ๔) พ.ศ. ๒๕๖๐


[๑๐] มาตรา ๑๔
(๕) แก้ไขเพิ่มเติมโดยพระราชบัญญัติธนาคารออมสิน (ฉบับที่ ๔) พ.ศ. ๒๕๖๐


[๑๑] มาตรา
๑๕ แก้ไขเพิ่มเติมโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๑๒] มาตรา
๑๖ แก้ไขเพิ่มเติมโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๑๓] มาตรา
๑๗ แก้ไขเพิ่มเติมโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๑๔] มาตรา
๑๙ แก้ไขเพิ่มเติมโดยพระราชบัญญัติธนาคารออมสิน (ฉบับที่ ๒) พ.ศ. ๒๕๔๒


[๑๕] มาตรา ๑๙
(ข) แก้ไขเพิ่มเติมโดยพระราชบัญญัติธนาคารออมสิน (ฉบับที่ ๔) พ.ศ. ๒๕๖๐


[๑๖] มาตรา
๒๐ แก้ไขเพิ่มเติมโดยพระราชบัญญัติธนาคารออมสิน (ฉบับที่ ๒) พ.ศ. ๒๕๔๒


[๑๗] มาตรา ๒๓ วรรคสอง
แก้ไขเพิ่มเติมโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๑๘] มาตรา
๒๓ วรรคสาม ยกเลิกโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๑๙] มาตรา
๒๔ แก้ไขเพิ่มเติมโดยพระราชบัญญัติธนาคารออมสิน (ฉบับที่ ๓) พ.ศ. ๒๕๔๖


[๒๐] มาตรา ๒๕
แก้ไขเพิ่มเติมโดยพระราชบัญญัติธนาคารออมสิน (ฉบับที่ ๔) พ.ศ. ๒๕๖๐


[๒๑] มาตรา ๒๖
แก้ไขเพิ่มเติมโดยพระราชบัญญัติธนาคารออมสิน (ฉบับที่ ๔) พ.ศ. ๒๕๖๐


[๒๒] ราชกิจจานุเบกษา
เล่ม ๑๑๖/ตอนที่ ๓๑ ก/หน้า ๕/๒๗ เมษายน ๒๕๔๒


[๒๓] ราชกิจจานุเบกษา
เล่ม ๑๒๐/ตอนที่ ๙๔ ก/หน้า ๑/๑ ตุลาคม ๒๕๔๖


[๒๔]
ราชกิจจานุเบกษา เล่ม ๑๓๔/ตอนที่ ๘๘ ก/หน้า ๔/๓๑
สิงหาคม ๒๕๖๐




