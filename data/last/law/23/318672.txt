
















พระราชบัญญัติ
การไฟฟ้านครหลวง
พ.ศ. ๒๕๐๑
                   
 
ภูมิพลอดุลยเดช
ป.ร.
ให้ไว้ ณ วันที่
๓๐ กรกฎาคม พ.ศ. ๒๕๐๑
เป็นปีที่ ๑๓
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรจัดตั้งการไฟฟ้านครหลวง
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของสภาผู้แทนราษฎร ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติการไฟฟ้านครหลวง
พ.ศ. ๒๕๐๑
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  บรรดากฎหมาย กฎ
และข้อบังคับอื่นในส่วนที่มีบัญญัติไว้แล้วในพระราชบัญญัตินี้
หรือซึ่งขัดหรือแย้งกับบทแห่งพระราชบัญญัตินี้ ให้ใช้พระราชบัญญัตินี้บังคับแทน
 
มาตรา ๔  ในพระราชบัญญัตินี้
การไฟฟ้านครหลวง หมายความว่า การไฟฟ้านครหลวง
ซึ่งจัดตั้งขึ้นตามพระราชบัญญัตินี้
คณะกรรมการ หมายความว่า คณะกรรมการการไฟฟ้านครหลวง
ผู้ว่าการ หมายความว่า ผู้ว่าการการไฟฟ้านครหลวง
พนักงาน หมายความว่า พนักงานของการไฟฟ้านครหลวง
รัฐมนตรี หมายความว่า รัฐมนตรีผู้รักษาการตามพระราชบัญญัตินี้
 
มาตรา ๕  ให้รัฐมนตรีว่าการกระทรวงมหาดไทยรักษาการตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
หมวด ๑
การจัดตั้งการไฟฟ้านครหลวง
ทุนและเงินสำรอง
                   
 
มาตรา ๖  ให้จัดตั้งการไฟฟ้าขึ้นเรียกว่า การไฟฟ้านครหลวง มีวัตถุประสงค์ดังต่อไปนี้
(๑)
ผลิตพลังงานไฟฟ้าไปพลางก่อนในระหว่างที่ยังไม่ได้มีการโอนตามมาตรา ๑๔ วรรคหนึ่ง
แห่งพระราชบัญญัติการไฟฟ้ายันฮี พ.ศ. ๒๕๐๐
(๒)
จัดให้ได้มาและจำหน่ายพลังงานไฟฟ้า และ
(๓)
ดำเนินธุรกิจเกี่ยวกับพลังงานไฟฟ้าและธุรกิจอื่นที่เกี่ยวเนื่อง หรือที่เป็นประโยชน์แก่การไฟฟ้านครหลวง
 
มาตรา ๗  การผลิต
จัดให้ได้มาและจำหน่ายพลังงานไฟฟ้าตลอดจนการคมนาคมที่ใช้พลังงานไฟฟ้าเป็นกิจการสาธารณูปโภค
 
มาตรา ๘  ให้การไฟฟ้านครหลวงเป็นนิติบุคคล และให้มีอำนาจดำเนินการตามวัตถุประสงค์ในเขตท้องที่จังหวัดพระนคร
จังหวัดธนบุรีและจังหวัดอื่นที่การไฟฟ้ากรุงเทพ กระทรวงมหาดไทย และกองไฟฟ้าหลวง
กรมโยธาเทศบาล ดำเนินการอยู่แล้ว
 
มาตรา ๙ 
ให้การไฟฟ้านครหลวงตั้งสำนักงานใหญ่ในจังหวัดพระนคร
และจะตั้งสำนักงานสาขาหรือตัวแทนขึ้น ณ ที่อื่นใดก็ได้
 
มาตรา ๑๐  ให้โอนบรรดาทรัพย์สิน สินทรัพย์
หนี้สินและความรับผิดตลอดจนธุรกิจอันเป็นของกรมโยธาเทศบาลซึ่งกองไฟฟ้าหลวงดำเนินการอยู่
และของกระทรวงมหาดไทยซึ่งการไฟฟ้ากรุงเทพดำเนินการอยู่ให้แก่การไฟฟ้านครหลวง
 
มาตรา ๑๑  ให้โอนเงินงบประมาณรายจ่ายประจำปีงบประมาณ
พ.ศ. ๒๕๐๑ ของกองไฟฟ้าหลวง กรมโยธาเทศบาล และการไฟฟ้ากรุงเทพ
กระทรวงมหาดไทยซึ่งเหลืออยู่ในวันที่พระราชบัญญัตินี้ใช้บังคับ
ให้แก่การไฟฟ้านครหลวง งบประมาณดังกล่าวนี้เว้นแต่จำนวนที่ได้รับในลักษณะเงินกู้
ให้เป็นทุนประเดิมของการไฟฟ้านครหลวง
นอกจากเงินงบประมาณตามวรรคแรก
ให้นำทรัพย์สินและสินทรัพย์ที่รับโอนมาจากกองไฟฟ้าหลวง กรมโยธาเทศบาล
และจากการไฟฟ้ากรุงเทพ
กระทรวงมหาดไทยเมื่อได้หักหนี้สินออกแล้วเข้าอยู่ในทุนประเดิมด้วย
 
มาตรา ๑๒  ทุนของการไฟฟ้านครหลวงประกอบด้วย
(๑)
เงินที่ได้จากงบประมาณแผ่นดินตามมาตรา ๑๑
(๒)
ทรัพย์สินและสินทรัพย์ที่ได้รับโอนตามมาตรา ๑๐ เมื่อหักหนี้สินออกแล้ว และ
(๓)
เงินที่ได้รับจากงบประมาณแผ่นดินที่จ่ายให้ภายหลังเพื่อดำเนินงานหรือขยายกิจการ
 
มาตรา ๑๓[๒]  ให้การไฟฟ้านครหลวงมีอำนาจกระทำการต่าง
ๆ  ภายในขอบแห่งวัตถุประสงค์ตามที่ระบุไว้ในมาตรา
๖ และอำนาจเช่นว่านี้ให้รวมถึง
(๑)
สร้าง ซื้อ จัดหา จำหน่าย เช่า ให้เช่า เช่าซื้อ ให้เช่าซื้อ ยืม ให้ยืม
และดำเนินงานเกี่ยวกับเครื่องใช้ บริการ และความสะดวกต่าง ๆ ของการไฟฟ้านครหลวง
(๒)
ซื้อ จัดหา จำหน่าย เช่า ให้เช่า เช่าซื้อ ให้เช่าซื้อ ยืม ให้ยืม รับจำนำ
รับจำนอง โอน รับโอน แลกเปลี่ยน ถือกรรมสิทธิ์ ครอบครอง
หรือดำเนินงานเกี่ยวกับทรัพย์สินใด ๆ ตลอดจนรับทรัพย์สินที่มีผู้อุทิศให้
(๓)
สำรวจและวางแผนงานที่จัดทำใหม่หรือขยายเพิ่มเติมภายในเขตท้องที่ตามมาตรา ๘
(๔)
กำหนดประเภท ขนาด และมาตรฐานของสายส่งศักย์สูงย่อย หรือสายส่งศักย์ต่ำ และเครื่องอุปกรณ์อื่น
ๆ เพื่อให้ถูกต้องตามหลักวิชา
(๕)
กำหนดอัตราค่าบริการ และความสะดวกต่าง ๆ
ของการไฟฟ้านครหลวงและจัดระเบียบเกี่ยวกับวิธีชำระราคาและค่าบริการ
(๖)
จัดระเบียบเกี่ยวกับความปลอดภัยในการใช้และรักษาทรัพย์สินของการไฟฟ้านครหลวง
(๗)
กู้ยืมเงินหรือลงทุน
(๘)
ออกพันธบัตรหรือตราสารอื่นใดเพื่อการลงทุน
(๙)
จัดตั้งบริษัทจำกัดเพื่อประกอบธุรกิจเกี่ยวกับพลังงานไฟฟ้า
และธุรกิจอื่นที่เกี่ยวเนื่องหรือที่เป็นประโยชน์แก่กิจการของการไฟฟ้านครหลวง
(๑๐)
เข้าร่วมกิจการกับบุคคลอื่น หรือถือหุ้นในบริษัทจำกัด หรือบริษัทมหาชนจำกัด เพื่อประโยชน์แก่กิจการของการไฟฟ้านครหลวง
(๑๑)
กระทำการอย่างอื่นบรรดาที่เกี่ยวกับหรือเนื่องในการจัดให้สำเร็จตามวัตถุประสงค์ของการไฟฟ้านครหลวง
 
มาตรา ๑๔  ทรัพย์สินของการไฟฟ้านครหลวงย่อมไม่อยู่ในความรับผิดแห่งการบังคับคดี
 
มาตรา ๑๕[๓]  ให้ประธานกรรมการ กรรมการ และผู้ว่าการของการไฟฟ้านครหลวง
และพนักงานผู้มีหน้าที่ปฏิบัติการตามมาตรา ๓๔ มาตรา ๓๕ มาตรา ๓๖ มาตรา ๓๖ ทวิ
หรือมาตรา ๓๗ เป็นเจ้าพนักงานตามความหมายแห่งประมวลกฎหมายอาญา
 
มาตรา ๑๖  เงินสำรองของการไฟฟ้านครหลวง
ให้ประกอบด้วยเงินสำรองเผื่อขาดและเงินสำรองอื่น ๆ ตามแต่คณะกรรมการจะเห็นสมควร
 
มาตรา ๑๗ 
ให้การไฟฟ้านครหลวงเปิดบัญชีเงินฝากไว้กับธนาคารตามระเบียบของคณะกรรมการซึ่งได้รับความเห็นชอบจากคณะรัฐมนตรี
 
หมวด ๒
การกำกับ
การควบคุมและการบริหาร
                   
 
มาตรา ๑๘ 
ให้รัฐมนตรีมีอำนาจหน้าที่กำกับโดยทั่วไปซึ่งกิจการของการไฟฟ้านครหลวง
และเพื่อประโยชน์ในการนี้จะสั่งให้การไฟฟ้านครหลวงชี้แจงข้อเท็จจริง
แสดงความคิดเห็นหรือทำรายงานยื่นก็ได้
 
มาตรา ๑๙ 
ในกรณีที่การไฟฟ้านครหลวงจะต้องเสนอเรื่องไปยังคณะรัฐมนตรีตามความในพระราชบัญญัตินี้
ให้คณะกรรมการนำเรื่องเสนอรัฐมนตรีเพื่อเสนอต่อไปยังคณะรัฐมนตรี
 
มาตรา ๒๐[๔]  ให้มีคณะกรรมการของการไฟฟ้านครหลวงคณะหนึ่ง
เรียกว่า คณะกรรมการการไฟฟ้านครหลวง
ประกอบด้วยประธานกรรมการหนึ่งคน ผู้ว่าการเป็นกรรมการโดยตำแหน่ง
และกรรมการอื่นอีกไม่น้อยกว่าห้าคนแต่ไม่เกินเก้าคน
ในกรณีที่มีความจำเป็นต้องมีกรรมการเกินจำนวนตามวรรคหนึ่ง
ให้รัฐมนตรีเสนอต่อคณะรัฐมนตรีเพื่อแต่งตั้งกรรมการเพิ่มขึ้นได้
แต่ทั้งนี้จำนวนกรรมการรวมประธานกรรมการต้องไม่เกินสิบห้าคน
ให้คณะรัฐมนตรีเป็นผู้แต่งตั้งประธานกรรมการและกรรมการ
 
มาตรา ๒๑ 
ผู้ที่จะดำรงตำแหน่งประธานกรรมการและกรรมการ จะต้องเป็นผู้มีสัญชาติไทย
และต้องมีความรู้และมีความจัดเจนเพียงพอเกี่ยวกับการจัดการธุรกิจ การไฟฟ้า
วิศวกรรม การเศรษฐกิจ การเงินหรือกฎหมาย
 
มาตรา ๒๒[๕]  ผู้มีลักษณะอย่างใดอย่างหนึ่งดังต่อไปนี้
ต้องห้ามมิให้เป็นประธานกรรมการหรือกรรมการ
(๑)
เป็นผู้มีส่วนได้เสียในสัญญากับการไฟฟ้านครหลวงหรือในกิจการที่กระทำให้แก่การไฟฟ้านครหลวง
หรือในกิจการที่มีลักษณะเป็นการแข่งขันกับกิจการของการไฟฟ้านครหลวง  ทั้งนี้ ไม่ว่าโดยทางตรงหรือโดยทางอ้อม
เว้นแต่เป็นผู้ถือหุ้นหรือเป็นหุ้นส่วนที่จำกัดความรับผิดในกิจการเช่นว่านั้น
หรือเป็นประธานกรรมการ กรรมการ ผู้จัดการ หรือผู้ดำเนินกิจการ โดยการมอบหมายของการไฟฟ้านครหลวงในกิจการตามมาตรา
๑๓ (๑๐) หรือ
(๒)
เป็นพนักงานนอกจากผู้ว่าการ
 
มาตรา ๒๓  ภายใต้บังคับมาตรา ๔๑
ให้คณะกรรมการมีอำนาจหน้าที่วางนโยบายและควบคุมดูแลกิจการของการไฟฟ้านครหลวง
อำนาจหน้าที่เช่นว่านี้ให้รวมถึง
(๑)
วางข้อบังคับเกี่ยวกับการต่าง ๆ ตามความในมาตรา ๑๓
(๒)
วางข้อบังคับการประชุมและการดำเนินกิจการของคณะกรรมการ
(๓)
วางข้อบังคับว่าด้วยการบรรจุ การแต่งตั้งและการถอดถอนพนักงาน
(๔)
วางข้อบังคับว่าด้วยระเบียบปฏิบัติงานและข้อบังคับว่าด้วยระเบียบวินัยและการลงโทษพนักงาน
(๕)
กำหนดอัตราราคาขายพลังงานไฟฟ้า ค่าบริการและความสะดวกต่าง ๆ และ
(๖)
กำหนดอัตราเงินเดือนพนักงาน
(๗)[๖]
จำหน่ายทรัพย์สินและหนี้สูญออกจากบัญชี
อัตราราคาขายดังกล่าวใน
(๕) ให้กำหนดในอัตราอันสมควรเพื่อให้มีรายได้เพียงพอ
(ก)
สำหรับรายจ่ายที่จำเป็นในการดำเนินงาน รวมทั้งดอกเบี้ย ค่าเสื่อมราคา
กองทุนสงเคราะห์ หรือการสงเคราะห์อื่น ๆ เพื่อสวัสดิการของผู้ปฏิบัติงานและครอบครัว
และโบนัส
(ข) สำหรับการชำระหนี้สินเท่าที่จำนวนเงินเพื่อการชำระนั้นเกินกว่าจำนวนที่จัดสรรไว้เป็นค่าเสื่อมราคา
และสำหรับค่าใช้จ่ายที่เพิ่มขึ้นเกี่ยวกับการจัดหาสินทรัพย์ใหม่แทนสินทรัพย์เดิม
และ
(ค)
ที่จะจัดให้มีเงินสำรองเพียงพอสำหรับเป็นเงินสำรองเผื่อขาดและเป็นค่าใช้จ่ายส่วนใหญ่อันจำเป็นในการขยายกิจการและลงทุนที่ได้รับความเห็นชอบตามความในมาตรา
๔๒
ข้อบังคับว่าด้วยระเบียบปฏิบัติงานที่คณะกรรมการวางไว้ตามความใน
(๔) นั้น ถ้ามีข้อความจำกัดอำนาจผู้ว่าการในการทำนิติกรรมไว้ประการใด
ให้รัฐมนตรีประกาศข้อความเช่นว่านั้นในราชกิจจานุเบกษา
 
มาตรา ๒๔  ให้ประธานกรรมการและกรรมการที่ได้รับแต่งตั้งดำรงตำแหน่งหกปี
แต่สำหรับกรรมการนั้นในวาระเริ่มแรกเมื่อครบกำหนดสามปี
ให้ออกจากตำแหน่งกึ่งหนึ่งโดยวิธีจับสลาก
ประธานกรรมการ
และกรรมการ ที่พ้นจากตำแหน่งตามวาระ
จะแต่งตั้งให้เป็นประธานกรรมการและกรรมการอีกก็ได้
 
มาตรา ๒๕  ประธานกรรมการและกรรมการย่อมพ้นจากตำแหน่งก่อนถึงวาระตามความในมาตรา
๒๔ เมื่อ
(๑)
ตาย
(๒)
ลาออก
(๓)
คณะรัฐมนตรีให้ออกเพราะบกพร่องหรือไม่สุจริตต่อหน้าที่ หรือหย่อนสมรรถภาพ หรือ
(๔)
ตกเป็นผู้ขาดคุณสมบัติตามที่บัญญัติไว้ในมาตรา ๒๑
หรือมีลักษณะต้องห้ามตามที่บัญญัติไว้ในมาตรา ๒๒
ในกรณีที่มีการแต่งตั้งกรรมการในระหว่างที่กรรมการซึ่งแต่งตั้งไว้แล้วยังมีวาระอยู่ในตำแหน่ง
ไม่ว่าจะเป็นการแต่งตั้งเพิ่มขึ้นหรือแต่งตั้งแทนตำแหน่งที่ว่าง ให้ผู้ซึ่งได้รับแต่งตั้งนั้นอยู่ในตำแหน่งเท่ากับวาระที่เหลืออยู่ของกรรมการซึ่งได้แต่งตั้งไว้แล้วนั้น[๗]
 
มาตรา ๒๖  ประธานกรรมการและกรรมการย่อมได้รับประโยชน์ตอบแทนตามที่คณะรัฐมนตรีกำหนด
 
มาตรา ๒๗  ให้คณะกรรมการเป็นผู้แต่งตั้งผู้ว่าการ
ซึ่งต้องเป็นผู้มีสัญชาติไทย และต้องเป็นผู้มีความรู้และมีความจัดเจนเกี่ยวกับการไฟฟ้าหรือธุรกิจในการไฟฟ้า
ให้ผู้ว่าการได้รับเงินเดือนตามที่คณะกรรมการกำหนดและอยู่ในตำแหน่งได้จนกว่าคณะกรรมการจะให้ออกจากตำแหน่งเพราะบกพร่องหรือไม่สุจริตต่อหน้าที่หรือหย่อนสมรรถภาพ
มติให้ผู้ว่าการออกจากตำแหน่ง ต้องประกอบด้วยคะแนนเสียงมากกว่ากึ่งจำนวนของจำนวนกรรมการทั้งหมด
นอกจากผู้ว่าการ
การแต่งตั้ง
การกำหนดเงินเดือนและการให้ออกจากตำแหน่งตามมาตรานี้
จะต้องได้รับความเห็นชอบจากคณะรัฐมนตรี
 
มาตรา ๒๘[๘]  ผู้มีลักษณะอย่างใดอย่างหนึ่งดังต่อไปนี้
ต้องห้ามมิให้แต่งตั้งเป็นผู้ว่าการ
หรือถ้าเป็นผู้ได้รับแต่งตั้งอยู่แล้วก็ให้พ้นจากตำแหน่งไป
(๑)
เป็นผู้มีส่วนได้เสียในสัญญากับการไฟฟ้านครหลวงหรือในกิจการที่กระทำให้แก่การไฟฟ้านครหลวง
หรือในกิจการที่มีลักษณะเป็นการแข่งขันกับกิจการของการไฟฟ้านครหลวง  ทั้งนี้ ไม่ว่าโดยทางตรงหรือโดยทางอ้อม
เว้นแต่เป็นผู้ถือหุ้นหรือเป็นหุ้นส่วนที่จำกัดความรับผิดในกิจการเช่นว่านั้น
หรือเป็นประธานกรรมการ กรรมการ ผู้จัดการ หรือผู้ดำเนินกิจการ
โดยการมอบหมายของการไฟฟ้านครหลวงในกิจการตามมาตรา ๑๓ (๑๐)
(๒)
เป็นข้าราชการประจำหรือผู้มีตำแหน่งทางการเมือง หรือ
(๓)
เป็นผู้ไม่อาจทำงานได้เต็มเวลาให้แก่การไฟฟ้านครหลวง
 
มาตรา ๒๙ 
ผู้ว่าการเป็นผู้บริหารกิจการของการไฟฟ้านครหลวงให้เป็นไปตามนโยบายที่คณะกรรมการกำหนด
และมีอำนาจบังคับบัญชาพนักงานทุกตำแหน่ง
ผู้ว่าการต้องรับผิดชอบต่อคณะกรรมการในการจัดการและดำเนินงานของการไฟฟ้านครหลวง
 
มาตรา ๓๐  ในกิจการที่เกี่ยวกับบุคคลภายนอก
ให้ผู้ว่าการเป็นผู้กระทำการในนามของการไฟฟ้านครหลวง และเป็นผู้กระทำการแทนของการไฟฟ้านครหลวง
และเพื่อการนี้ ผู้ว่าการจะมอบอำนาจให้ตัวแทนของการไฟฟ้านครหลวงที่ได้ตั้งขึ้นตามมาตรา
๙ หรือบุคคลใด ๆ ปฏิบัติกิจการเฉพาะอย่างแทนก็ได้ แต่ทั้งนี้ต้องเป็นไปตามข้อบังคับที่คณะกรรมการวางไว้
ในกรณีที่มีข้อบังคับซึ่งได้ประกาศในราชกิจจานุเบกษาตามมาตรา
๒๓ วรรคท้าย กำหนดว่านิติกรรมใดผู้ว่าการจะทำได้ก็แต่โดยความเห็นชอบของคณะกรรมการก่อน
บรรดานิติกรรมที่ผู้ว่าการทำขึ้นโดยมิได้รับความเห็นชอบดังกล่าว
ย่อมไม่ผูกพันการไฟฟ้านครหลวง เว้นแต่คณะกรรมการจะให้สัตยาบัน
 
มาตรา ๓๑  ผู้ว่าการมีอำนาจ
(๑)
แต่งตั้ง ถอดถอน เลื่อนขั้น ลดขั้นเงินเดือน หรือตัดเงินเดือน และกำหนดเงื่อนไขในการทำงานของพนักงาน  ทั้งนี้ ต้องเป็นไปตามข้อบังคับที่คณะกรรมการวางไว้
แต่ถ้าพนักงานเช่นว่านั้นเป็นพนักงานชั้นที่ปรึกษา ผู้เชี่ยวชาญ
หรือผู้อำนวยการฝ่ายต่าง ๆ ต้องได้รับความเห็นชอบจากคณะกรรมการก่อน และ
(๒)
วางระเบียบเกี่ยวกับการปฏิบัติงานของการไฟฟ้านครหลวง
โดยไม่ขัดหรือแย้งกับข้อบังคับที่คณะกรรมการวางไว้
 
มาตรา ๓๒[๙] 
เมื่อผู้ว่าการไม่สามารถปฏิบัติหน้าที่ได้ด้วยเหตุใดเหตุหนึ่ง ให้คณะกรรมการแต่งตั้งพนักงานคนหนึ่งขึ้นเป็นผู้ทำการแทนผู้ว่าการชั่วคราว
และให้นำมาตรา ๒๘ มาใช้บังคับโดยอนุโลม
ให้ผู้ทำการแทนผู้ว่าการมีอำนาจหน้าที่อย่างเดียวกับผู้ว่าการ
 
มาตรา ๓๓  ประธานกรรมการ กรรมการ ผู้ว่าการ
และพนักงาน ของการไฟฟ้านครหลวงอาจได้รับโบนัสตามระเบียบที่คณะรัฐมนตรีกำหนด
 
หมวด ๓
การสร้าง
และบำรุงรักษาซึ่งระบบการส่งพลังงานไฟฟ้า
                   
 
มาตรา ๓๔  เพื่อประโยชน์ในการสร้างและบำรุงรักษาซึ่งระบบการส่งพลังงานไฟฟ้า
เช่นสายส่งศักย์สูงย่อย หรือสายส่งศักย์ต่ำ เสา สับสเตชั่น และอุปกรณ์ต่าง ๆ
ให้พนักงานมีอำนาจที่จะใช้สอยหรือเข้าครอบครองอสังหาริมทรัพย์ในความครอบครองของบุคคลใด
ๆ ซึ่งมิใช่เคหสถานของเอกชนเป็นการชั่วคราวภายใต้เงื่อนไขดังต่อไปนี้
(๑)
การใช้สอยนั้นเป็นการจำเป็นสำหรับการสำรวจระบบการส่งพลังงานไฟฟ้า
และการป้องกันอันตรายหรือความเสียหายที่จะเกิดแก่ระบบการส่งพลังงานไฟฟ้า และ
(๒)
ได้แจ้งเป็นหนังสือให้เจ้าของหรือผู้ครอบครองอสังหาริมทรัพย์ทราบล่วงหน้าภายในเวลาอันสมควร
ถ้ามีความเสียหายเกิดขึ้นแก่เจ้าของ
หรือผู้ครอบครองอสังหาริมทรัพย์
หรือผู้ทรงสิทธิอื่นเนื่องจากการกระทำของพนักงานดังกล่าวในวรรคหนึ่ง
บุคคลเช่นว่านั้นย่อมเรียกค่าทดแทนจากการไฟฟ้านครหลวงได้ และถ้าไม่สามารถตกลงกันในจำนวนค่าทดแทน
ให้มอบข้อพิพาทให้อนุญาโตตุลาการวินิจฉัย โดยให้นำบทบัญญัติแห่งประมวลกฎหมายวิธีพิจารณาความแพ่งมาใช้บังคับ[๑๐]
 
มาตรา ๓๕ 
ให้การไฟฟ้านครหลวงมีอำนาจเดินสายส่งศักย์สูงย่อยหรือสายส่งศักย์ต่ำไปใต้ เหนือ ตาม หรือข้ามพื้นดินของบุคคลใด ๆ หรือปัก
หรือตั้งเสา สับสเตชั่นหรืออุปกรณ์ต่าง ๆ ลงในหรือบนพื้นดินของบุคคลใด
ๆ ในเมื่อพื้นดินนั้นไม่ใช่พื้นดินอันเป็นที่ตั้งโรงเรือน
ในกรณีที่ต้องใช้ที่ดินตอนใดตอนหนึ่ง
เพื่อกระทำการดังกล่าวในวรรคก่อน
ให้การไฟฟ้านครหลวงจ่ายค่าตอบแทนในการใช้ที่ดินนั้นแก่เจ้าของหรือผู้ครอบครองโดยจำนวนเงินอันเป็นธรรม
เว้นแต่เจ้าของหรือผู้ครอบครองเป็นผู้ได้รับประโยชน์คุ้มค่าในการกระทำนั้นอยู่ด้วย
ก่อนที่จะดำเนินการดังกล่าวข้างต้น
ให้การไฟฟ้านครหลวงแจ้งเป็นหนังสือให้เจ้าของหรือผู้ครอบครองทรัพย์สินที่เกี่ยวข้องทราบ
เจ้าของหรือผู้ครอบครองทรัพย์สินนั้นอาจยื่นคำร้องแสดงเหตุที่ไม่สมควรทำเช่นนั้นไปยังคณะกรรมการเพื่อพิจารณาวินิจฉัยภายในกำหนดเวลาสิบห้าวันนับแต่วันที่ได้รับหนังสือแจ้ง
คำวินิจฉัยของคณะกรรมการให้เป็นที่สุด
 
มาตรา ๓๕ ทวิ[๑๑] 
เมื่อการไฟฟ้านครหลวงมีความจำเป็นที่จะต้องได้มาซึ่งอสังหาริมทรัพย์
เพื่อใช้ในระบบการส่งหรือการจำหน่ายพลังงานไฟฟ้า หรือตั้งสับสเตชั่นถ้ามิได้ตกลงในเรื่องการโอนเป็นอย่างอื่น
ให้ดำเนินการเวนคืนตามกฎหมายว่าด้วยการเวนคืนอสังหาริมทรัพย์
 
มาตรา ๓๖ 
เพื่อประโยชน์แห่งความปลอดภัยในการส่งพลังงานไฟฟ้า
ให้การไฟฟ้านครหลวงมีอำนาจตัดต้น กิ่ง หรือรากของต้นไม้ซึ่งอยู่ใกล้สายส่งศักย์สูงย่อยหรือสายส่งศักย์ต่ำ
เสา สับสเตชั่น หรืออุปกรณ์ต่าง ๆ ได้
แต่ต้องแจ้งให้เจ้าของหรือผู้ครอบครองต้นไม้ได้ทราบล่วงหน้าภายในเวลาอันสมควร
ในกรณีที่ต้นไม้นั้นมีอยู่ก่อนเวลาเดินสายส่งศักย์สูงย่อยหรือสายส่งศักย์ต่ำ
หรือปัก ตั้งเสา สับสเตชั่น หรืออุปกรณ์ต่าง ๆ ให้การไฟฟ้านครหลวงใช้ค่าสินไหมทดแทนให้แก่ผู้มีส่วนได้เสียในต้นไม้เท่าที่ต้องเสียหายเพราะการกระทำนั้น
 
มาตรา ๓๖ ทวิ[๑๒] 
เพื่อประโยชน์แห่งความปลอดภัยในการส่งพลังงานไฟฟ้าให้การไฟฟ้านครหลวงมีอำนาจทำการรื้อถอนเท่าที่จำเป็น
ในกรณีดังต่อไปนี้
(๑)
การรื้อถอนป้าย โครงสร้างสำหรับติดตั้งป้าย หรือสิ่งอำนวยความสะดวก หรือป้องกันอันตรายในการก่อสร้างที่ติดหรือตั้งยื่นล้ำเข้ามาอยู่ใกล้สายส่งศักย์สูงย่อย
หรือสายส่งศักย์ต่ำ เสา หรืออุปกรณ์ต่าง ๆ
(๒)
การรื้อถอนป้าย โครงป้าย หรือสิ่งอื่นใดที่ปิดหุ้มคลุมทับสายส่งศักย์ต่ำหรืออุปกรณ์ต่าง
ๆ ที่อยู่ใต้หรือบนกันสาดอาคารชั้นล่างหรือส่วนใดส่วนหนึ่งของอาคาร
ทั้งนี้ โดยไม่ต้องใช้ค่าสินไหมทดแทน
แต่ต้องแจ้งเป็นหนังสือให้เจ้าของหรือผู้ครอบครองอาคารทราบล่วงหน้าในเวลาอันสมควร
กรณีที่สิ่งใด ๆ ตามวรรคหนึ่งมีอยู่ก่อนเวลาเดินสายส่งศักย์สูงย่อย
หรือสายส่งศักย์ต่ำ หรือปักตั้งเสา หรืออุปกรณ์ต่าง ๆ
ให้การไฟฟ้านครหลวงใช้ค่าสินไหมทดแทนให้แก่ผู้มีส่วนได้เสียเท่าที่ต้องเสียหายเพราะการกระทำนั้น
 
มาตรา ๓๗  พนักงานอาจเข้าไปในสถานที่ของบุคคลใด ๆ
เพื่อตรวจ ซ่อมแซม หรือแก้ไขระบบการส่งพลังงานไฟฟ้า ในกรณีจำเป็นเพื่อป้องกันภยันตรายเป็นการด่วนในเวลาหนึ่งเวลาใดก็ได้
เมื่อได้แจ้งให้เจ้าของหรือผู้ครอบครองทราบแล้ว
 
มาตรา ๓๘[๑๓]  ในการกระทำกิจกรรมต่าง ๆ ตามความในมาตรา
๓๕ มาตรา ๓๖ มาตรา ๓๖ ทวิ หรือมาตรา ๓๗ พนักงานจะต้องพยายามมิให้เกิดความเสียหาย
แต่ถ้าเกิดความเสียหายขึ้น การไฟฟ้านครหลวงจะต้องรับผิดเพื่อความเสียหายนั้น
 
มาตรา ๓๙[๑๔] 
ผู้ใดขัดขวางการกระทำของการไฟฟ้านครหลวงหรือพนักงานตามความในมาตรา ๓๔ มาตรา
๓๕ มาตรา ๓๖ มาตรา ๓๖ ทวิ หรือมาตรา ๓๗ มีความผิดต้องระวางโทษจำคุกไม่เกินหกเดือน
หรือปรับไม่เกินหนึ่งหมื่นบาท หรือทั้งจำทั้งปรับ
 
หมวด ๔
ความสัมพันธ์กับรัฐบาล
                   
 
มาตรา ๔๐ 
ในการดำเนินกิจการของการไฟฟ้านครหลวงให้คำนึงถึงประโยชน์ของรัฐและประชาชนและความปลอดภัย
 
มาตรา ๔๑[๑๕] 
การไฟฟ้านครหลวงต้องได้รับความเห็นชอบจากคณะรัฐมนตรีก่อนจึงจะดำเนินการต่อไปนี้ได้
(๑)
เพิ่มหรือลดทุน
(๒)
กู้ยืมเงินเป็นจำนวนเกินคราวละสี่สิบล้านบาท
(๓)
จำหน่ายอสังหาริมทรัพย์อันมีราคาเกินสิบล้านบาท
(๔)
ออกพันธบัตรหรือตราสารอื่นใดเพื่อการลงทุน
(๕)
จัดตั้งบริษัทจำกัด
(๖)
เข้าร่วมกิจการกับบุคคลอื่นหรือถือหุ้นในบริษัทจำกัดหรือบริษัทมหาชนจำกัด
 
มาตรา ๔๒  ให้การไฟฟ้านครหลวงจัดทำงบประมาณประจำปี
แยกเป็นงบลงทุนและงบทำการ
สำหรับงบลงทุนให้นำเสนอคณะรัฐมนตรีเพื่อพิจารณาและให้ความเห็นชอบ
ส่วนงบทำการให้นำเสนอคณะรัฐมนตรีเพื่อทราบ
 
มาตรา ๔๓ 
รายได้ที่การไฟฟ้านครหลวงได้รับจากการดำเนินงานให้ตกเป็นของการไฟฟ้านครหลวงสำหรับเป็นค่าใช้จ่ายต่าง
ๆ ตามที่ระบุไว้ในมาตรา ๒๓
รายได้ที่ได้รับในปีหนึ่ง
ๆ เมื่อได้หักรายจ่ายดังกล่าวแล้วเหลือเท่าใดให้นำส่งเป็นรายได้ของรัฐ
แต่ถ้ารายได้มีจำนวนไม่พอสำหรับรายจ่ายดังกล่าว
นอกจากเงินสำรองที่ระบุไว้ในมาตรา ๒๓ และการไฟฟ้านครหลวงไม่สามารถหาเงินจากทางอื่น
รัฐพึงจ่ายเงินให้แก่การไฟฟ้านครหลวงเท่าจำนวนที่ขาด
 
มาตรา ๔๔ 
ให้การไฟฟ้านครหลวงทำรายงานปีละครั้งเสนอรัฐมนตรี
กล่าวถึงผลงานในปีที่ล่วงแล้วของการไฟฟ้านครหลวง
และคำชี้แจงเกี่ยวกับนโยบายของคณะกรรมการ โครงการ และแผนงานที่จะจัดทำในภายหน้า
 
หมวด ๕
การร้องทุกข์และการสงเคราะห์
                   
 
มาตรา ๔๕ 
ให้พนักงานมีสิทธิร้องทุกข์เกี่ยวกับการลงโทษได้ตามข้อบังคับที่คณะกรรมการวางไว้
 
มาตรา  ๔๖ 
ให้การไฟฟ้านครหลวงจัดให้มีกองทุนสงเคราะห์หรือการสงเคราะห์อื่น ๆ
เพื่อสวัสดิการของผู้ปฏิบัติงานในการไฟฟ้านครหลวงและครอบครัวในกรณีพ้นจากตำแหน่ง
ประสบอุบัติเหตุ เจ็บป่วย หรือกรณีอื่นอันควรแก่การสงเคราะห์
การจัดให้มีกองทุนดังกล่าวในวรรคก่อน
การกำหนดประเภทของผู้ที่พึงได้รับการสงเคราะห์จากกองทุน และหลักเกณฑ์การสงเคราะห์
ตลอดจนการจัดการเกี่ยวกับกองทุน ให้เป็นไปตามข้อบังคับซึ่งคณะกรรมการวางไว้
ข้อบังคับดังกล่าวในวรรคก่อน
ให้นำเสนอคณะรัฐมนตรี เมื่อคณะรัฐมนตรีให้ความเห็นชอบแล้วให้ใช้บังคับได้
 
หมวด ๖
การบัญชี
การสอบและการตรวจ
                   
 
มาตรา ๔๗ 
ให้การไฟฟ้านครหลวงวางและรักษาไว้ซึ่งระบบการบัญชีอันถูกต้อง
แยกตามประเภทงานส่วนที่สำคัญ มีการสอบบัญชีภายในเป็นประจำ และมีสมุดบัญชีลงรายการ
(๑)
การรับและจ่ายเงิน และ
(๒)
สินทรัพย์และหนี้สิน
ซึ่งแสดงการงานที่เป็นอยู่ตามจริงและตามที่ควรตามประเภทงาน
พร้อมด้วยข้อความอันเป็นเหตุที่มาของรายการนั้น ๆ
 
มาตรา ๔๘ 
ทุกปีให้คณะกรรมการตั้งผู้สอบบัญชีคนหนึ่งหรือหลายคนเพื่อสอบและรับรองบัญชีของการไฟฟ้านครหลวงเป็นปี
ๆ ไป
ห้ามมิให้ตั้งประธานกรรมการ
กรรมการ ผู้ว่าการ ผู้อื่นซึ่งเป็นผู้แทนของการไฟฟ้านครหลวง พนักงาน หรือผู้มีส่วนได้เสียในการงานที่การไฟฟ้านครหลวงจัดทำเป็นผู้สอบบัญชี
 
มาตรา ๔๙ 
ผู้สอบบัญชีมีอำนาจตรวจสอบสรรพสมุดบัญชีและเอกสารหลักฐานของการไฟฟ้านครหลวงในเวลาอันสมควรได้ทุกเมื่อ
และเพื่อการสอบบัญชี ให้มีอำนาจไต่ถาม หรือสอบถามประธานกรรมการ กรรมการ ผู้ว่าการ
ผู้อื่นซึ่งเป็นผู้แทนของการไฟฟ้านครหลวง หรือพนักงาน
 
มาตรา ๕๐ 
ผู้สอบบัญชีต้องทำรายงานว่าด้วยข้อความคำชี้แจงอันควรแก่การสอบบัญชีที่ได้รับ
ตลอดจนความสมบูรณ์ของสมุดบัญชีที่การไฟฟ้านครหลวงรักษาอยู่ และต้องแถลงด้วยว่า
(๑)
งบดุลและบัญชีซึ่งตรวจสอบนั้นถูกต้องตรงกับสมุดบัญชีเพียงไรหรือไม่ และ
(๒)
งบดุลและบัญชีซึ่งตรวจสอบนั้นแสดงการงานของการไฟฟ้านครหลวงที่เป็นอยู่ตามจริงและตามที่ควร
ตามข้อความคำชี้แจงและความรู้ของผู้สอบบัญชีเพียงไรหรือไม่
 
มาตรา ๕๑ 
ให้คณะกรรมการตรวจเงินแผ่นดินเป็นผู้ตรวจบัญชีของการไฟฟ้านครหลวง
ในเมื่อรัฐมนตรีร้องขอ
 
มาตรา ๕๒ 
ภายในหนึ่งร้อยห้าสิบวันหลังจากวันสิ้นปีบัญชีของการไฟฟ้านครหลวง
การไฟฟ้านครหลวงจะต้องโฆษณารายงานประจำปี แสดงบัญชีงบดุล บัญชีทำการและบัญชีกำไรขาดทุน
เพียงสิ้นปีบัญชีพร้อมกับรายงานของผู้สอบบัญชีที่คณะกรรมการตั้งขึ้นตามความในมาตรา
๔๘
 
บทเฉพาะกาล
                   
 
มาตรา ๕๓ 
นับแต่วันที่พระราชบัญญัตินี้ใช้บังคับเป็นต้นไป
ให้ข้าราชการและลูกจ้างของกองไฟฟ้าหลวง กรมโยธาเทศบาล ซึ่งต้องออกจากราชการเพราะการยุบเลิกกองไฟฟ้าหลวง
กรมโยธาเทศบาล และลูกจ้างของการไฟฟ้ากรุงเทพ กระทรวงมหาดไทยมีฐานะเป็นพนักงาน
โดยได้รับเงินเดือนหรือค่าจ้างรวมทั้งเงินเพิ่มเท่าที่ได้รับอยู่เดิมไปพลางก่อน
และให้คณะกรรมการกำหนดอัตราเงินเดือนพนักงานดังกล่าว ซึ่งจำเป็นจะต้องบรรจุโดยให้รับเงินเดือนหรือค่าจ้างไม่น้อยกว่าที่ได้รับอยู่เดิม  ทั้งนี้ ให้เสร็จภายในหกสิบวัน
 
มาตรา ๕๔  การโอนโรงผลิตพลังงานไฟฟ้า สวิตช์ยาร์ด
และอุปกรณ์ของสิ่งดังกล่าวตามมาตรา ๑๔
วรรคหนึ่งแห่งพระราชบัญญัติการไฟฟ้ายันฮี พ.ศ. ๒๕๐๐ ซึ่งเป็นหน้าที่ของกองไฟฟ้าหลวง
กรมโยธาเทศบาล และการไฟฟ้ากรุงเทพ กระทรวงมหาดไทยนั้น
ให้ตกมาเป็นหน้าที่ของการไฟฟ้านครหลวงที่จะดำเนินการโอนภายใต้หลักเกณฑ์และวิธีการที่ได้กำหนดไว้ในพระราชบัญญัติการไฟฟ้ายันฮี
พ.ศ. ๒๕๐๐
 
 
ผู้รับสนองพระบรมราชโองการ
พลเอก
ถ.  กิตติขจร
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่การดำเนินการไฟฟ้าในเขตจังหวัดพระนครและจังหวัดธนบุรีในปัจจุบันได้แยกดำเนินการเป็นสองแห่ง
คือ กองไฟฟ้าหลวง กรมโยธาเทศบาลแห่งหนึ่ง และการไฟฟ้ากรุงเทพ
กระทรวงมหาดไทยอีกแห่งหนึ่ง และเพื่อจะปรับปรุงการไฟฟ้าให้กว้างขวางและสอดคล้องกับความต้องการของประชาชนยิ่งขึ้น
สมควรที่จะได้รวมการดำเนินการไฟฟ้าทั้งสองแห่งนี้มารวมเป็นการไฟฟ้านครหลวงเสียแห่งเดียว
โดยตราเป็นพระราชบัญญัตินี้
                     
พระราชบัญญัติการไฟฟ้านครหลวง
(ฉบับที่ ๒) พ.ศ. ๒๕๓๐[๑๖]
 
มาตรา
๒  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
หมายเหตุ :- เหตุผลในการประกาศใช้พระราชบัญญัติฉบับนี้ คือ
โดยที่พระราชบัญญัติการไฟฟ้านครหลวง พ.ศ. ๒๕๐๑
มีบทบัญญัติให้มอบข้อพิพาทให้อนุญาโตตุลาการวินิจฉัย และให้นำกฎหมายว่าด้วยการเวนคืนอสังหาริมทรัพย์มาใช้บังคับโดยอนุโลม
แต่เนื่องจากกฎหมายดังกล่าวได้ยกเลิกบทบัญญัติว่าด้วยอนุญาโตตุลาการไปแล้ว สมควรแก้ไขพระราชบัญญัติการไฟฟ้านครหลวง พ.ศ.
๒๕๐๑ ให้สอดคล้องกัน 
จึงจำเป็นต้องตราพระราชบัญญัตินี้
 
พระราชบัญญัติการไฟฟ้านครหลวง
(ฉบับที่ ๓) พ.ศ. ๒๕๓๕[๑๗]
 
มาตรา
๒ 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษา
เป็นต้นไป
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ
เนื่องจากพระราชบัญญัติการไฟฟ้านครหลวง พ.ศ. ๒๕๐๑
ที่ใช้อยู่ในปัจจุบันมีบทบัญญัติบางมาตราที่ไม่เหมาะสมแก่การบริหารกิจการของการไฟฟ้านครหลวงให้เจริญก้าวหน้าและมีความคล่องตัวในการบริหารงาน
สมควรแก้ไขเพิ่มเติมบทบัญญัติดังกล่าวในส่วนที่เกี่ยวกับอำนาจหน้าที่ของการไฟฟ้านครหลวง
รวมทั้งจำนวนกรรมการอำนาจหน้าที่และคุณสมบัติของคณะกรรมการและผู้ว่าการ
และอัตราโทษให้เหมาะสมยิ่งขึ้น 
จึงจำเป็นต้องตราพระราชบัญญัตินี้
 
พระราชบัญญัติแก้ไขเพิ่มเติมบทบัญญัติแห่งกฎหมายที่เกี่ยวกับอำนาจหน้าที่ของผู้ทำการแทน
ผู้ปฏิบัติหน้าที่แทน ผู้รักษาการแทน หรือผู้รักษาการในตำแหน่งผู้บริหารของรัฐวิสาหกิจ
พ.ศ. ๒๕๖๒[๑๘]
 
มาตรา
๒  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ เนื่องจากปัจจุบันกฎหมายจัดตั้งรัฐวิสาหกิจหลายฉบับได้กำหนดให้ผู้บริหารของรัฐวิสาหกิจเป็นกรรมการและเลขานุการในคณะกรรมการของรัฐวิสาหกิจโดยตำแหน่ง
และกำหนดบทบัญญัติเกี่ยวกับผู้ทำการแทน ผู้ปฏิบัติหน้าที่แทน ผู้รักษาการแทน
หรือผู้รักษาการในตำแหน่งผู้บริหารของรัฐวิสาหกิจ ในกรณีที่ตำแหน่งผู้บริหารของรัฐวิสาหกิจนั้นว่างลง
หรือในกรณีที่ผู้บริหารนั้นไม่สามารถปฏิบัติหน้าที่ได้ โดยจำกัดอำนาจหน้าที่ของบุคคลที่ทำหน้าที่แทนผู้บริหารของรัฐวิสาหกิจดังกล่าวมิให้มีอำนาจหน้าที่ในฐานะกรรมการ
ซึ่งก่อให้เกิดปัญหาต่อองค์ประกอบและการปฏิบัติหน้าที่ของคณะกรรมการของรัฐวิสาหกิจ
เพื่อแก้ไขปัญหาดังกล่าว สมควรแก้ไขกฎหมายจัดตั้งรัฐวิสาหกิจให้ผู้ทำการแทน
ผู้ปฏิบัติหน้าที่แทน ผู้รักษาการแทน
หรือผู้รักษาการในตำแหน่งผู้บริหารของรัฐวิสาหกิจมีอำนาจหน้าที่เช่นเดียวกับผู้บริหารของรัฐวิสาหกิจ
รวมถึงอำนาจหน้าที่ของผู้บริหารในฐานะกรรมการในคณะกรรมการของรัฐวิสาหกิจ
เพื่อให้คณะกรรมการของรัฐวิสาหกิจสามารถปฏิบัติหน้าที่ได้  จึงจำเป็นต้องตราพระราชบัญญัตินี้


นุสรา/ปรับปรุง
๑๙ เมษายน ๒๕๖๒
 





[๑]
ราชกิจจานุเบกษา เล่ม ๗๕/ตอนที่ ๕๘/ฉบับพิเศษ หน้า ๑/๓๑ กรกฎาคม ๒๕๐๑


[๒] มาตรา
๑๓ แก้ไขเพิ่มเติมโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๓] มาตรา
๑๕ แก้ไขเพิ่มเติมพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๔] มาตรา
๒๐ แก้ไขเพิ่มเติมพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๕] มาตรา
๒๒ แก้ไขเพิ่มเติมโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๖] มาตรา
๒๓ (๗) เพิ่มโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๗] มาตรา
๒๕ วรรคสอง แก้ไขเพิ่มเติมโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๘] มาตรา
๒๘ แก้ไขเพิ่มเติมโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๙] มาตรา
๓๒ แก้ไขเพิ่มเติมโดยพระราชบัญญัติแก้ไขเพิ่มเติมบทบัญญัติแห่งกฎหมายที่เกี่ยวกับอำนาจหน้าที่ของผู้ทำการแทน ผู้ปฏิบัติหน้าที่แทน
ผู้รักษาการแทน หรือผู้รักษาการในตำแหน่งผู้บริหารของรัฐวิสาหกิจ พ.ศ. ๒๕๖๒


[๑๐] มาตรา
๓๔ วรรคสอง แก้ไขเพิ่มเติมโดยพระราชบัญญัติการไฟฟ้านครหลวง (ฉบับที่ ๒) พ.ศ. ๒๕๓๐


[๑๑] มาตรา
๓๕ ทวิ เพิ่มโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๑๒] มาตรา
๓๖ ทวิ เพิ่มโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๑๓] มาตรา
๓๘ แก้ไขเพิ่มเติมโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๑๔] มาตรา
๓๙ แก้ไขเพิ่มเติมโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๑๕] มาตรา
๔๑ แก้ไขเพิ่มเติมโดยพระราชบัญญัติการไฟฟ้านครหลวง (ฉบับที่ ๓) พ.ศ. ๒๕๓๕


[๑๖]
ราชกิจจานุเบกษา เล่ม ๑๐๔/ตอนที่ ๑๖๔/ฉบับพิเศษ หน้า ๓๐/๑๙ สิงหาคม ๒๕๓๐


[๑๗]
ราชกิจจานุเบกษา เล่ม ๑๐๙/ตอนที่ ๓๒/หน้า ๑๓/๑ เมษายน ๒๕๓๕


[๑๘] ราชกิจจานุเบกษา
เล่ม ๑๓๖/ตอนที่ ๕๐ ก/หน้า ๒๙/๑๖ เมษายน ๒๕๖๒




