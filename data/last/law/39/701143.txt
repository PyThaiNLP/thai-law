








พระราชบัญญัติ






พระราชบัญญัติ
เหรียญศานติมาลา
พุทธศักราช ๒๔๘๙
                   
 
อานันทมหิดล
ตราไว้ ณ วันที่ ๑๖ เมษายน
พุทธศักราช ๒๔๘๙
เป็นปีที่ ๑๓
ในรัชกาลปัจจุบัน
 
สมเด็จพระเจ้าอยู่หัวอานันทมหิดล
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญราชอิสริยาภรณ์สำหรับพระราชทานเพื่อสนองคุณงามความดีและเป็นกิตติยานุสรณ์แก่ผู้ซึ่งได้กระทำการต่อต้านผู้รุกรานและยอมเสียสละทุกอย่างทำการแก้กลับการร้ายให้กลายเป็นดี
ยังผลให้ประเทศไทยบรรลุถึงซึ่งสันติภาพ และคงธำรงไว้ซึ่งเอกราชและอธิปไตย
 
จึงทรงพระกรุณาโปรดเกล้าฯ
ให้ตราพระราชบัญญัตินี้ขึ้นไว้โดยคำแนะนำและยินยอมของสภาผู้แทนราษฎร ดังต่อไปนี้
 
มาตรา ๑ 
พระราชบัญญัตินี้ให้เรียกว่า พระราชบัญญัติเหรียญศานติมาลา พุทธศักราช
๒๔๘๙
 
มาตรา ๒[๑]  พระราชบัญญัตินี้ให้ใช้บังคับได้
ตั้งแต่วันประกาศในราชกิจจานุเบกษาเป็นต้นไป
 
มาตรา ๓  ให้มีเหรียญสำหรับพระราชทานผู้ทำความดีความชอบในการต่อต้านผู้รุกรานและยอมเสียสละทำการแก้ร้ายให้กลายเป็นดี
ยังผลให้ประเทศไทยบรรลุถึงซึ่งสันติภาพคงธำรงไว้ซึ่งเอกราชและอธิปไตย มีนามว่า เหรียญศานติมาลา อักษรย่อ ศ.ม.
 
มาตรา ๔ 
เหรียญนี้มี ๒ ชนิด ชนิดสามัญมีลักษณะเป็นเหรียญดีบุก รูปไข่ ด้านหน้ามีรูปไอราพด
ด้านหลังจารึกคาถาเป็นอักษรไทยและอักษรโรมันว่า นตถิ สนฺติ ปรํ สุขํ NATTHI SANTI PARAM SUKHAM ห้อยกับแพรแถบสีแดงกว้าง ๔๐ มิลลิเมตร
ตรงกึ่งกลางของแพรแถบมีริ้วสีน้ำเงินกว้าง ๔ มิลลิเมตร และมีริ้วสีขาว กว้างริ้วละ
๒ มิลลิเมตร ประกอบ ๒ ข้างริ้วสีน้ำเงิน ชนิดพิเศษมีลักษณะเช่นชนิดสามัญแต่เป็นเหรียญเงิน
และเหนือเหรียญขึ้นไปมีดาบตั้งทำด้วยเงินไขว้กันประกอบอยู่ด้วย
ประดับที่อกเสื้อเบื้องซ้าย สำหรับสตรีให้ผูกเป็นรูปแมลงปอ
ประดับเสื้อที่หน้าบ่าซ้าย
 
มาตรา ๕ 
เหรียญนี้พระราชทานให้เป็นกรรมสิทธิ์ เมื่อผู้ได้รับพระราชทานวายชนม์
ให้ทายาทโดยธรรมรักษาไว้เป็นที่ระลึก
 
มาตรา ๖ 
ให้นายกรัฐมนตรีรักษาการตามพระราชบัญญัตินี้
และให้มีอำนาจวางระเบียบการเกี่ยวกับการประดับเหรียญและกรณีที่จะให้ประดับเหรียญ
ระเบียบการนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
ปรีดี  พนมยงค์
นายกรัฐมนตรี
 
 
 
 
 
 
 
 
 
 
 
 
 
 
 
 
วันทิตา/ผู้จัดทำ
๒๔ ธันวาคม ๒๕๕๖
 
วิชพงษ์/ตรวจ
๙ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๖๓/ตอนที่ ๒๔/หน้า ๒๑๒/๒๓ เมษายน ๒๔๘๙




