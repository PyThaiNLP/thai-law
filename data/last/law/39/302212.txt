








พระราชบัญญัติ






พระราชบัญญัติ
การประดับเครื่องราชอิสริยาภรณ์และเหรียญของทหารหญิง
พ.ศ. ๒๕๑๐
                   
 
ภูมิพลอดุลยเดช ป.ร.
ให้ไว้ ณ วันที่ ๒๐ มกราคม
พ.ศ. ๒๕๑๐
เป็นปีที่ ๒๒
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรกำหนดการประดับเครื่องราชอิสริยาภรณ์และเหรียญของทหารหญิงให้เหมาะสมยิ่งขึ้น
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาร่างรัฐธรรมนูญในฐานะรัฐสภา
ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติการประดับเครื่องราชอิสริยาภรณ์และเหรียญของทหารหญิง พ.ศ. ๒๕๑๐
 
มาตรา
๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓ 
เครื่องราชอิสริยาภรณ์และเหรียญตามพระราชบัญญัตินี้
หมายความถึงเครื่องราชอิสริยาภรณ์และเหรียญที่มีกฎหมายกำหนดไว้
 
มาตรา
๔ 
เครื่องราชอิสริยาภรณ์และเหรียญที่กฎหมายกำหนดให้ใช้ห้อยกับแพรแถบผูกเป็นรูปแมลงปอสำหรับการประดับของสตรีนั้น
สำหรับทหารหญิงในโอกาสที่แต่งเครื่องแบบทหารให้ใช้ห้อยกับแพรแถบและประดับเช่นเดียวกับทหารชาย
 
มาตรา
๕  ให้นายกรัฐมนตรีรักษาการตามพระราชบัญญัตินี้
 
 
ผู้รับสนองพระบรมราชโองการ
จอมพล ถนอม  กิตติขจร
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
เนื่องจากกฎหมายว่าด้วยเครื่องราชอิสริยาภรณ์และเหรียญหลายฉบับได้กำหนดเรื่องแพรแถบของเครื่องราชอิสริยาภรณ์และเหรียญสำหรับพระราชทานสตรีให้ผูกเป็นรูปแมลงปอประดับเสื้อที่หน้าบ่าหรืออกเสื้อ
สตรีที่เป็นทหารนั้นเมื่อประดับแพรแถบของเครื่องราชอิสริยาภรณ์และเหรียญดังกล่าวประกอบกับเครื่องแบบทหารแล้วเป็นการไม่เหมาะสมและไม่เป็นระเบียบเดียวกันกับทหารชาย  จึงสมควรตราพระราชบัญญัติฉบับนี้ขึ้น
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
กุมภาพันธ์ ๒๕๕๔
 





[๑] ราชกิจจานุเบกษา
เล่ม ๘๔/ตอนที่ ๑๑/ฉบับพิเศษ หน้า ๑/๑ กุมภาพันธ์ ๒๕๑๐




