








พระราชบัญญัติเหรียญรัตนาภรณ์






พระราชบัญญัติเหรียญรัตนาภรณ์
รัชกาลที่ ๗
พุทธศักราช ๒๔๖๙
                   
 
พระบาทสมเด็จพระปรมินทรมหาประชาธิปก
พระปกเกล้าเจ้าอยู่หัว มีพระบรมราชโองการดำรัสเหนือเกล้าฯ สั่งว่าเหรียญรัตนาภรณ์
เป็นเหรียญเครื่องหมายในส่วนพระองค์อย่างหนึ่ง สมเด็จพระบรมชนกนาถ พระบาทสมเด็จฯ
พระจุลจอมเกล้าเจ้าอยู่หัว ได้ทรงพระราชดำริสร้างขึ้นเป็นประเดิม
สำหรับพระราชทานเป็นเครื่องหมายในพระมหากรุณา
แก่ผู้ซึ่งมีใจจงรักภักดีต่อใต้ฝ่าละอองธุลีพระบาท
แล้วแต่จะทรงพระราชดำริเห็นสมควร ต่อมาถึงรัชสมัยในสมเด็จพระบรมเชษฐาธิราช
พระบาทสมเด็จฯ พระมงกุฎเกล้าเจ้าอยู่หัว
ก็ได้ทรงอนุโลมสร้างเหรียญรัตนาภรณ์ขึ้นพระราชทานดุจเดียวกัน
ทรงพระราชดำริเห็นว่าเป็นแบบอย่างอันดี
สมควรที่จะสร้างเหรียญรัตนาภรณ์รัชกาลปัจจุบันขึ้นอีกต่อไป
ไว้พระราชทานเป็นเครื่องหมายในพระมหากรุณา
แก่ผู้ซึ่งสวามิภักดิ์ต่อใต้ฝ่าละอองธุลีพระบาทตามลำดับชั้น
จึ่งทรงพระกรุณาโปรดเกล้าฯ ให้ตราพระราชบัญญัติขึ้นไว้ดังต่อไปนี้
 
มาตรา ๑[๑]  พระราชบัญญัตินี้ให้เรียกว่า
พระราชบัญญัติเหรียญรัตนาภรณ์ รัชกาลที่ ๗ พุทธศักราช ๒๔๖๙
และให้ใช้ตั้งแต่วันที่ประกาศในราชกิจจานุเบกษาเป็นต้นไป
 
มาตรา ๒ 
ลักษณะแห่งเหรียญรัตนาภรณ์ตามพระราชบัญญัตินี้ ให้มีอักษรพระบรมนามาภิไธย
ป.ป.ร. อยู่ในขอบวงรีหยิกทแยงสี่แง่ มีหูสำหรับร้อยแพรแถบข้างบน
ทำด้วยทองคำและเงิน ลงยาฝังเพชร ยักเยื้องไว้อย่างต่างกัน มีลำดับเป็น ๕ ชั้น
ดังนี้
ชั้นที่
๑ เรือนเงินประดับเพชรทั้งดวง หูทองคำ
ชั้นที่
๒ อักษรพระบรมนามาภิไธยทองคำลงยาเขียว ขอบเรือนเงินประดับเพชร หูทองคำ
ชั้นที่
๓ อักษรพระบรมนามาภิไธยทองคำลงยาเขียว ขอบเพชรสร่งเงิน หูทองคำ
ชั้นที่
๔ อักษรพระบรมนามาภิไธยทองคำ ขอบเพชรสร่งเงิน หูทองคำ
ชั้นที่
๕ อักษรพระบรมนามาภิไธยเงิน ขอบเพชรสร่งเงิน หูทองคำ
ให้มีแพรแถบพื้นสีเหลือง
มีริ้วเขียว ๒ ข้าง กว้าง ๒๓ มิลลิเมตร สอดร้อยหู เหมือนกันทั้ง ๕ ชั้น
สำหรับพระราชทานสตรีผูกเป็นรูปแมงปอ สำหรับพระราชทานบุรุษไม่ผูก
ใช้กลัดอกเสื้อข้างซ้าย
 
มาตรา ๓ 
เหรียญนี้จะพระราชทานแก่ผู้ซึ่งมีน้ำใจจงรักภักดีแด่ใต้ฝ่าละอองธุลีพระบาท
แล้วแต่จะทรงพระราชดำริเห็นสมควร โดยพระมหากรุณา
มีประกาศนียบัตรลงลายพระราชหัตถเลขา ประทับพระราชลัญจกรเป็นสำคัญ กำกับไว้ด้วย
ผู้ซึ่งได้รับพระราชทานเหรียญชั้นใด จะเขียนหมายย่อไว้ท้ายชื่อ
ก็ให้เขียนหมายเหรียญชั้นนั้น ดั่งนี้
ชั้นที่
๑ หมาย ป.ป.ร. ๑
ชั้นที่
๒ หมาย ป.ป.ร. ๒
ชั้นที่
๓ หมาย ป.ป.ร. ๓
ชั้นที่
๔ หมาย ป.ป.ร. ๔
ชั้นที่
๕ หมาย ป.ป.ร. ๕
 
มาตรา ๔ 
เหรียญนี้พระราชทานเป็นของส่วนพระองค์จะต้องส่งคืนแต่ดวงเดิมเมื่อได้พระราชทานดวงใหม่เลื่อนเป็นชั้นสูงขึ้นไป
ดวงที่ได้รับพระราชทานประจำตัวนั้น ทรงพระกรุณาโปรดเกล้าฯ พระราชทานเป็นสิทธิ์
แม้ผู้ซึ่งได้รับพระราชทานล่วงลับไปแล้ว ก็ให้ตกทอดเป็นมรดกแก่ทายาทหรือบุตรหลาน
เพื่อจะได้เก็บไว้เป็นที่ระลึกในวงศ์ตระกูลสืบไป
หากว่าทายาทหรือบุตรหลานมีปรารถนาจะเชิดชูเกียรติคุณจะเอาแต่ดวงเหรียญร้อยสร้อยสวมคอ
ก็พระราชทานพระบรมราชานุญาตให้สวมได้ แต่จะร้อยแพรแถบเอาไปใช้ประดับไม่ได้
 
มาตรา ๕ 
ให้กรมราชเลขาธิการเป็นเจ้าหน้าที่รักษาให้เป็นไปตามพระราชบัญญัตินี้จงทุกประการ
 
ประกาศมา
ณ วันที่ ๑๔ ตุลาคม พุทธศักราช ๒๔๖๙ เป็นปีที่ ๒ ในรัชกาลปัจจุบัน
 
 
 
 
 
 
 
 
 
 
 
 
 
กฤษดายุทธ/จัดทำ
๑๒ ธันวาคม ๒๕๕๖
 
ปณตภร/ตรวจ
๒๗ ธันวาคม ๒๕๕๖
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๔๓/-/หน้า ๕๐๓/๑๗ ตุลาคม ๒๔๖๙




