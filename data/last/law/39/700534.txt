








พระราชกำหนด






พระราชกำหนด
เหรียญช่วยราชการเขตต์ภายใน
พุทธศักราช ๒๔๘๔
                   
 
ในพระปรมาภิไธยสมเด็จพระเจ้าอยู่หัวอานันทมหิดล
คณะผู้สำเร็จราชการแทนพระองค์
(ตามประกาศประธานสภาผู้แทนราษฎร
ลงวันที่ ๔ สิงหาคม
พุทธศักราช ๒๔๘๐)
                                              อาทิตย์ทิพอาภา
                                              พล.อ.
พิชเยนทรโยธิน
ตราไว้ ณ วันที่ ๒๒
กุมภาพันธ์ พุทธศักราช ๒๔๘๔
เป็นปีที่ ๘
ในรัชชกาลปัจจุบัน
 
โดยที่การช่วยเหลือราชการเขตภายในย่อมเป็นอุปกรณ์ในการรบและเป็นประโยชน์แก่ทางราชการทหารในการดำเนินการต่อต้านกับราชศัตรู
สมควรให้มีเหรียญที่ระลึกพระราชทานแก่ผู้ช่วยเหลือในการนี้
 
จึ่งมีพระบรมราชโองการให้ตราพระราชกำหนดขึ้นไว้โดยอาศัยอำนาจตามความในมาตรา
๕๒ ของรัฐธรรมนูญแห่งราชอาณาจักรไทย ดั่งต่อไปนี้
 
มาตรา ๑ 
พระราชกำหนดนี้ให้เรียกว่า พระราชกำหนดเหรียญช่วยราชการเขตภายใน
พุทธศักราช ๒๔๘๔
 
มาตรา ๒[๑] 
ให้ใช้พระราชกำหนดนี้ตั้งแต่วันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญเพื่อพระราชทานแก่ผู้ที่กระทำการช่วยราชการเขตภายในขึ้นอีกชนิดหนึ่ง
มีนามว่า เหรียญช่วยราชการเขตภายใน อักษรย่อ ช.ร.
 
มาตรา ๔[๒]  เหรียญช่วยราชการเขตภายในนี้
มีลักษณะเป็นเหรียญโลหะกลม ด้านหน้าตรงกลางมีรูปพระมหามงกุฎอยู่เหนือจักร ซ้ายขวาเป็นรูปปีกนก
มีสมอขัดในวงจักร ด้านหลังมีจารึกอักษรว่า ช่วยราชการเขตภายใน ตัวเหรียญห้อยกับแพรแถบสีแดง กว้าง ๓.๕ เซนติเมตร
มีริ้วสีขาวตอนกลางของแถบ กว้าง ๕ มิลลิเมตร ข้างบนมีเข็มโลหะรูปช่อชัยพฤกษ์
หรือกับแพรแถบสี ขนาด และลักษณะอื่นตามที่จะได้กำหนดไว้โดยพระราชกฤษฎีกา
สำหรับพระราชทานแก่ผู้ช่วยเหลือราชการเขตภายในเนื่องในการรบกับราชศัตรูเฉพาะคราว
 
มาตรา ๕ 
เหรียญช่วยราชการเขตภายในนี้
จะพระราชทานแก่ผู้ได้รับมอบหน้าที่ให้ช่วยเหลือราชการทหารหรือตำรวจเกี่ยวกับการรบ
ตามคำสั่งของทางราชการหรือองค์การซึ่งทางราชการรับรอง
 
มาตรา ๖ 
เหรียญช่วยราชการเขตภายในนี้พระราชทานให้เป็นกรรมสิทธิ์แก่ผู้รับ
เมื่อผู้ได้รับพระราชทานวายชนม์ให้ทายาทโดยธรรมรักษาไว้เป็นที่ระลึก
ถ้าผู้ที่ได้รับพระราชทานก็ดี ทายาทโดยธรรมก็ดี
กระทำความผิดร้ายแรงหรือประพฤติตนไม่สมเกียรติ อาจทรงเรียกคืนได้ ถ้าส่งคืนไม่ได้ด้วยประการใด
ๆ ภายในกำหนด ๑ เดือน ต้องใช้ราคาเหรียญนั้น
 
มาตรา ๗ 
ให้นายกรัฐมนตรีรักษาการให้เป็นไปตามพระราชกำหนดนี้
และให้มีอำนาจออกกฎวางหลักเกณฑ์ในการที่จะได้รับพระราชทาน การประดับ
และกรณีที่จะประดับเหรียญ
กฎนี้เมื่อได้ประกาศในราชกิจจานุเบกษาแล้ว
ให้ใช้บังคับได้
 
 
ผู้รับสนองพระบรมราชโองการ
พิบูลสงคราม
นายกรัฐมนตรี


                     
พระราชบัญญัติอนุมัติพระราชกำหนดเหรียญช่วยราชการเขตต์ภายใน
พุทธศักราช ๒๔๘๔[๓]
 
มาตรา
๓ 
สภาผู้แทนราษฎรได้พิจารณาลงมติอนุมัติพระราชกำหนดเหรียญช่วยราชการเขตภายใน
พุทธศักราช ๒๔๘๔ ตามรัฐธรรมนูญแห่งราชอาณาจักรไทย มาตรา ๕๒ เมื่อวันที่ ๑๙
มิถุนายน พุทธศักราช ๒๔๘๔
 
พระราชบัญญัติแก้ไขเพิ่มเติมพระราชกำหนดเหรียญช่วยราชการเขตต์ภายใน
พุทธศักราช ๒๔๘๔ พุทธศักราช ๒๔๘๕[๔]
 
มาตรา
๔ 
ให้นายกรัฐมนตรีรักษาการตามพระราชบัญญัตินี้
 
พระราชบัญญัติแก้ไขเพิ่มเติมพระราชกำหนดเหรียญช่วยราชการเขตภายใน
พุทธศักราช ๒๔๘๔ (ฉบับที่ ๒) พุทธศักราช ๒๔๘๕[๕]
 
มาตรา
๔ 
ให้นายกรัฐมนตรีรักษาการตามพระราชบัญญัตินี้
 
 
 
 
 
 
 
 
 
 
 
 
 
 
 
ปณตภร/จัดทำ
๒ มกราคม ๒๕๕๗
 





[๑] ราชกิจจานุเบกษา เล่ม ๕๘/-/หน้า ๓๓๕/๒๕ กุมภาพันธ์ ๒๔๘๔


[๒] มาตรา ๔ แก้ไขเพิ่มเติมโดยพระราชบัญญัติแก้ไขเพิ่มเติมพระราชกำหนดเหรียญช่วยราชการเขตภายใน
พุทธศักราช ๒๔๘๔ (ฉบับที่ ๒) พุทธศักราช ๒๔๘๕


[๓] ราชกิจจานุเบกษา เล่ม ๕๘/-/หน้า ๙๐๔/๘ กรกฎาคม ๒๔๘๔


[๔] ราชกิจจานุเบกษา เล่ม ๕๙/ตอนที่ ๓๐/หน้า ๙๖๘/๕ พฤษภาคม ๒๔๘๕


[๕] ราชกิจจานุเบกษา เล่ม ๕๙/ตอนที่ ๖๗/หน้า ๑๙๑๘/๒๐ ตุลาคม ๒๔๘๕




