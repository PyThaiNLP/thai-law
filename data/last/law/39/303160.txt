








พระราชกำหนดชั้นยศ






พระราชกำหนดชั้นยศ
เสนอความชอบสำหรับพระราชทานเครื่องราชอิสริยาภรณ์
ช้างเผือกและมงกุฎสยาม
พ.ศ. ๒๔๕๙[๑]
                   
 
มีพระบรมราชโองการ
ในพระบาทสมเด็จพระปรเมนทรมหาวชิราวุธ พระมงกุฎเกล้าเจ้าอยู่หัว ดำรัสเหนือเกล้าฯ
ให้ประกาศทราบทั่วกันว่า การที่เจ้ากระทรวงฝ่ายพลเรือนกราบบังคมทูลเสนอความดีความชอบข้าราชการ
ขอพระราชทานเครื่องราชอิสริยาภรณ์ เป็นบำเหน็จอยู่เวลานี้นั้น
ยังเป็นการลักลั่นไม่สม่ำเสมอกัน
หาได้ระเบียบอย่างฝ่ายทหารซึ่งมีกำหนดนิยมอยู่อย่างเรียบร้อยแล้วไม่
จึงทรงพระกรุณาโปรดเกล้าฯ ให้ตราพระราชกำหนดสำหรับพระราชทานเครื่องราชอิสริยาภรณ์ช้างเผือกและมงกุฎสยามไว้
ดังต่อไปนี้
 
มาตรา
๑  ชั้นรองอำมาตย์ตรี รองอำมาตย์โท
เทียบยศนายร้อยตรี และนายร้อยโท หรือนายเรือตรี และนายเรือโท
กำหนดพระราชทานเครื่องราชอิสริยาภรณ์ไม่สูงกว่ามงกุฎสยามชั้นที่ ๕ วิจิตราภรณ์
ชั้นรองอำมาตย์เอก เทียบยศนายร้อยเอก หรือนายเรือเอก
กำหนดพระราชทานเครื่องราชอิสริยาภรณ์ตั้งแต่มงกุฎสยามชั้นที่ ๕ วิจิตราภรณ์
และเลื่อนขึ้นไปอย่างสูงสุด ไม่เกินกว่ามงกุฎสยามชั้นที่ ๔ ภัทราภรณ์
ชั้นอำมาตย์ตรีและอำมาตย์โท เทียบยศนายพันตรี และนายพันโท หรือนายนาวาตรี
และนายนาวาโท กำหนดพระราชทานตั้งแต่ช้างเผือกชั้นที่ ๕ ทิพยาภรณ์
และเลื่อนขึ้นไปอย่างสูงสุดไม่เกินช้างเผือกชั้นที่ ๔ ภูษนาภรณ์ ชั้นอำมาตย์เอก
เทียบยศนายพันเอก หรือนายนาวาเอก กำหนดพระราชทานตั้งแต่มงกุฎสยามชั้นที่ ๔
ภัทราภรณ์ และเลื่อนขึ้นไปอย่างสูงสุดไม่เกินช้างเผือกชั้นที่ ๓ นิภาภรณ์
ชั้นมหาอำมาตย์ตรี เทียบยศนายพลตรี หรือนายพลเรือตรี
กำหนดพระราชทานตั้งแต่มงกุฎสยามชั้นที่ ๓ มัณฑนาภรณ์
และเลื่อนชั้นขึ้นไปถึงมงกุฎสยามชั้นที่ ๒ จุลสุราภรณ์ และช้างเผือกชั้นที่ ๒
จุลวราภรณ์ ถ้าสูงกว่านั้นตามแต่จะทรงพระกรุณาโปรดเกล้าฯ
 
มาตรา
๒  เครื่องราชอิสริยาภรณ์ชั้นสูงกว่านี้
และเครื่องราชอิสริยาภรณ์ตระกูลอื่น จะทรงพระกรุณาโปรดเกล้าฯ
พระราชทานผู้ใดชั้นใดตามแต่พระราชอัธยาศัย
 
มาตรา
๓  ข้าราชการกรมตำรวจพระนครบาล
และกรมตำรวจภูธรเทียบยศอย่างทหาร
 
มาตรา
๔  ข้าราชการในพระราชสำนัก
แล้วแต่จะทรงพระกรุณาโปรดเกล้าฯ พระราชทานตามพระราชอัธยาศัย
แต่เมื่อเจ้าหน้าที่เสนอความชอบ
ไม่ควรขอพระราชทานให้เกินกว่าชั้นยศที่เทียบกับข้าราชการฝ่ายอื่น
 
มาตรา
๕  ให้เสนาบดีกระทรวงมุรธาธร
เป็นเจ้าหน้าที่รักษาการให้เป็นไปตามพระราชกำหนดนี้จงทุกประการ
 
พระราชกำหนดตราไว้
แต่วันที่ ๓๐ เมษายน พระพุทธศักราช ๒๔๕๙ เป็นวันที่ ๑๙๙๘ ในรัชกาลปัจจุบันนี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
กุมภาพันธ์ ๒๕๕๔
 
 





[๑] ราชกิจจานุเบกษา
เล่ม ๓๓/-/หน้า ๓๘/๗ พฤษภาคม ๒๔๕๙




