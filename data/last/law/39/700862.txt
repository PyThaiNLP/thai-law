








พระราชบัญญัติ






พระราชบัญญัติ
เหรียญเฉลิมพระเกียรติสมเด็จพระนางเจ้าสิริกิติ์
พระบรมราชินีนาถ
พ.ศ. ๒๕๒๕
                   
 
ภูมิพลอดุลยเดช ป.ร.
ให้ไว้ ณ วันที่ ๓๐ พฤษภาคม
พ.ศ. ๒๕๒๕
เป็นปีที่ ๓๗
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญเฉลิมพระเกียรติสมเด็จพระนางเจ้าสิริกิติ์
พระบรมราชินีนาถ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้ 
 
มาตรา ๑ 
พระราชบัญญัตินี้เรียกว่า พระราชบัญญัติเหรียญเฉลิมพระเกียรติสมเด็จพระนางเจ้าสิริกิติ์
พระบรมราชินีนาถ พ.ศ. ๒๕๒๕
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ
ลักษณะเป็นเหรียญเงินรูปกลม เส้นผ่าศูนย์กลาง ๓.๑ เซนติเมตร ด้านหน้า
กลางเหรียญมีพระฉายาลักษณ์สมเด็จพระนางเจ้าสิริกิติ์ พระบรมราชินีนาถ
ภายในวงขอบเหรียญด้านขวามีข้อความว่า สมเด็จพระนางเจ้าสิริกิติ์ ด้านซ้ายมีข้อความว่า พระบรมราชินีนาถ ด้านหลัง กลางเหรียญมีพระนามาภิไธยย่อ สก ไขว้ ภายใต้พระสัปตปฎลเศวตฉัตร ประกอบลายกระหนก
ภายในวงขอบเหรียญมีข้อความว่า เฉลิมพระเกียรติสมเด็จพระบรมราชินีนาถ
พ.ศ. ๒๕๒๕ เบื้องบนมีมงกุฎขัตติยราชนารี ไม่มีพระจอน
หลังมงกุฎมีห่วง สำหรับบุรุษใช้ห้อยกับแพรแถบ กว้าง ๓.๑ เซนติเมตร
พื้นของแพรแถบเป็นสีฟ้าอันเป็นสีประจำวันพระราชสมภพของสมเด็จพระนางเจ้าสิริกิติ์
พระบรมราชินีนาถ
ริมด้านขวาและด้านซ้ายของแพรแถบเป็นริ้วสีเหลืองอันเป็นสีประจำมหาจักรีบรมราชวงศ์
สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
 
มาตรา ๔ 
บุคคลมีสิทธิประดับเหรียญนี้ได้ตั้งแต่วันที่ ๑๒ สิงหาคม พ.ศ. ๒๕๒๕
เป็นต้นไป
 
มาตรา ๕ 
การประดับเหรียญนี้ให้ประดับได้อย่างเครื่องราชอิสริยาภรณ์
หากไม่ประดับอย่างเครื่องราชอิสริยาภรณ์ จะประดับโดยใช้ห้อยคอหรือโดยวิธีอื่นที่สมควรโดยไม่มีแพรแถบก็ได้
 
มาตรา ๖ 
ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่น
เพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก ป.  ติณสูลานนท์
นายกรัฐมนตรี


หมายเหตุ :- เหตุผลในการประกาศใช้พระราชบัญญัติฉบับนี้
คือ เพื่อเป็นการเทิดพระเกียรติและถวายความจงรักภักดีในสมเด็จพระนางเจ้าสิริกิติ์
พระบรมราชินีนาถ
ที่ได้ทรงปฏิบัติพระราชกรณียกิจอันเป็นประโยชน์ต่อประเทศชาติและประชาชน
จึงในวโรกาสที่เจริญพระชนมายุ ๕๐ พรรษา สมควรให้มีเหรียญเฉลิมพระเกียรติสมเด็จพระนางเจ้าสิริกิติ์
พระบรมราชินีนาถ ขึ้น 
จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วิมล/ผู้จัดทำ
๑๗ ธันวาคม ๒๕๕๖
 
วิชพงษ์/ตรวจ
๘ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๙๙/ตอนที่ ๘๐/ฉบับพิเศษ หน้า ๑/๑๑ มิถุนายน ๒๕๒๕




