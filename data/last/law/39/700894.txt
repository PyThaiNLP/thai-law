








พระราชบัญญัติเหรียญรัชมงคล






พระราชบัญญัติเหรียญรัชมงคล
รัตนโกสินทรศก ๑๒๖[๑]
                   
 
พระบาทสมเด็จพระปรมินทรมหาจุฬาลงกรณ์
พระจุลจอมเกล้าเจ้าอยู่หัว ผู้ทรงธรรมทศพิธ เสด็จสถิตย์พระที่นั่งอัมพรสถาน
มีพระบรมราชการโองการตรัสเหนือเกล้าฯ สั่งว่า จำเดิมแต่เสด็จเถลิงถวัลยราชสมบัติ
ในปีมะโรง สัมฤทธิศก จุลศักราช ๑๒๓๐ นับเรียงปีมาถึงรัตนโกสินทรศก ๑๒๖ นี้
รัชพรรษาพอบรรจบสี่สิบปี เสมอด้วยรัชกาลแห่งสมเด็จพระรามาธิบดีพระองค์ที่ ๒
ซึ่งได้ครองราชสมบัติในกรุงศรีอยุธยา
ผู้มีรัชกาลยืนยาวกว่าพระเจ้าแผ่นดินทุกพระองค์ อันมีปรากฏในพระราชพงศาวดาร
เป็นเหตุให้ทรงพระปิติเบิกบานพระราชหฤทัย
จึงจะได้ทรงบำเพ็ญพระราชกุศลในกรุงศรีอยุธยา ทรงพระราชอุทิศส่วนพระราชกุศล
ถวายสมเด็จพระรามาธิบดีพระองค์นั้น ตามรัชสมัยได้เท่าทันเสมอภาค ยากที่จะเทียมถึง
จึงจัดว่าเป็นพระราชกุศลรัชมงคลอันอุดม
สมควรจะมีสิ่งซึ่งเป็นที่ระลึกถึงบุญญาภินิหารแห่งพระบาทสมเด็จพระเจ้าอยู่หัวไว้
ให้อยู่ชั่วกาลนาน จึงทรงพระราชดำริให้สร้างเหรียญที่ระลึกด้านหน้าเป็นรูปครุฑพาห อันเป็นพระราชลัญจกรสมเด็จพระรามาธิบดีที่
๒ และมีพระจุฬาลงกรณ์ซ้อนบนอกครุฑเป็นเครื่องหมายพระนามาภิไธย ในพระบาทสมเด็จพระเจ้าอยู่หัว
หมายความว่ารัชกาลในพระบาทสมเด็จพระเจ้าอยู่หัว เสมอภาคด้วยสมเด็จพระรามาธิบดีที่
๒ ด้านหลังมีอักษรแสดงความอย่างนี้ และมีห่วงร้อยด้วยแถบแพรนพรัตนราชวราภรณ์
อันเป็นราชาภรณ์แต่โบราณกาลใช้ตลอดมาจนกาลบัดนี้ สำหรับพระราชทาน เป็นเครื่องประดับกายได้ทุกเมื่อ
เพื่อไว้เป็นที่ระลึก จึงทรงพระกรุณาโปรดเกล้าฯ ให้ตราพระราชบัญญัติไว้ดังนี้
 
มาตรา ๑  พระราชบัญญัตินี้ ให้เรียกว่า
พระราชบัญญัติเหรียญรัชมงคล รัตนโกสินทรศก ๑๒๖ ให้ใช้ตั้งแต่วันที่
๓๐ พฤศจิกายน รัตนโกสินทรศก
๑๒๖ เป็นต้นไป
 
มาตรา ๒ 
ทรงพระกรุณาโปรดเกล้าฯ ให้สร้างเหรียญรูปไข่ ด้านหน้าเป็นรูปพระครุฑพาห์
มีพระจุฬาลงกรณ์ซ้อนบนอก ด้านหลังมีอักษรว่า ที่ระลึกรัชกาลที่ ๕ กรุงรัตนโกสินทร
เสมอรัชกาลพระรามาธิบดีที่ ๒ กรุงอยุธยา ร.ศ. ๑๒๖
มีห่วงห้อยร้อยด้วยแถบแพรนพรัตนราชวราภรณ์ พระราชทานนามว่า เหรียญรัชมงคล
 
มาตรา ๓ 
เหรียญรัชมงคลนี้มีเป็นสองอย่าง คือ ทองอย่างหนึ่ง เงินอย่างหนึ่ง
สำหรับพระราชทานพระบรมวงษานุวงษ์ และข้าทูลละอองธุลีพระบาท
ในการพระราชกุศลรัชมงคลให้กลัดอกเสื้อข้างซ้าย ผู้ใดสมควรจะได้รับพระราชทานชนิดใด
แล้วแต่จะทรงพระกรุณาโปรดเกล้าฯ
 
มาตรา ๔ 
เมื่อทรงพระกรุณาโปรดเกล้าฯ พระราชทานเหรียญนี้แก่ผู้ใด
ถ้าเป็นฝ่ายหน้าให้ลงนามยศนามเดิม และตำแหน่งราชการในสมุดสารบบกรมวัง
ถ้าเป็นฝ่ายในให้ลงในสมุดสารบบเจ้าพนักงานฝ่ายใน
แล้วจะได้โปรดเกล้าฯ ให้เสนาบดีกระทรวงวัง ออกประกาศนียบัตรพระราชทานเป็นสำคัญ
จึงใช้เหรียญนั้นประดับกายได้ทุกเมื่อ
 
มาตรา ๕  เหรียญรัชมงคลนี้
เป็นของสำหรับพระราชทานในงานกุศลรัชมงคล รัตนโกสินศก ๑๒๖ นี้คราวเดียว
ผู้ได้รับพระราชทานนั้นได้เป็นสิทธิขาด แม้ถึงล่วงลับไปแล้วก็ไม่ต้องคืน
แต่ผู้รับมรดกจะใช้ประดับกายไม่ได้ ได้แต่เก็บไว้เป็นที่ระลึก
 
มาตรา ๖  ห้ามมิให้ผู้ซึ่งไม่ได้รับพระราชทานเหรียญนี้
ประดับเหรียญเช่นผู้ซึ่งได้รับพระราชทานและห้ามมิให้ผู้ซึ่งได้รับพระราชทานเหรียญเงินประดับเหรียญทอง
 
มาตรา ๗  พระราชบัญญัตินี้ ให้เป็นหน้าที่กรมวัง
และกรมพระอาลักษณ์รักษาให้เป็นไปโดยที่ถูกต้อง
 
พระราชบัญญัติตรัสเหนือเกล้าฯ แต่วันที่ ๒๒ พฤศจิกายน รัตนโกสินทรศก
๑๒๖
 
 
 
 
 
 
 
 
 
 
 
 
 
 
 
 
 
ปริญสินีย์/ผู้จัดทำ
๑๗ พฤศจิกายน ๒๕๕๖
 
วิชพงษ์/ตรวจ
๒ มกราคม ๒๕๕๗
 
 
 





[๑] ราชกิจจานุเบกษา
เล่ม ๒๔/-/หน้า ๙๑๓/๘ ธันวาคม ๒๔๕๐




