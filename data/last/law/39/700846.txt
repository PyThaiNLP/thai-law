








พระราชบัญญัติ






พระราชบัญญัติ
เหรียญรัชดาภิเษก
พ.ศ. ๒๕๑๔
                   
 
ภูมิพลอดุลยเดช ป.ร.
ให้ไว้ ณ วันที่ ๕
กุมภาพันธ์ พ.ศ. ๒๕๑๔
เป็นปีที่ ๒๖
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญรัชดาภิเษกขึ้นไว้เป็นที่ระลึกในโอกาสที่ได้เสด็จเถลิงถวัลยราชสมบัติครบ
๒๕ ปี 
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภาดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเหรียญรัชดาภิเษก พ.ศ.
๒๕๑๔
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ให้มีเหรียญรัชดาภิเษก
มีลักษณะเป็นเหรียญเงินรูปกลมแบน เส้นผ่าศูนย์กลาง ๓.๑ เซนติเมตร ด้านหน้ามีพระบรมรูปของพระบาทสมเด็จพระเจ้าอยู่หัว
ทรงหันพระพักตร์ทางเบื้องซ้าย ที่ริมขอบมีอักษร
พระบาทสมเด็จพระปรมินทรมหาภูมิพลอดุลยเดช
สยามินทราธิราช บรมนาถบพิตร
ด้านหลังมีรูปพระราชลัญฉกรประจำพระองค์ ที่ริมขอบอักษร ที่ระลึกพระราชพิธีฉลองสิริราชสมบัติครบ
๒๕ ปี ๙ มิถุนายน ๒๕๑๔ และมีเลข ๙ ทำด้วยเงินติดที่ห่วง สำหรับบุรุษใช้ห้อยกับแพรแถบ กว้าง ๓.๑
เซนติเมตร สีเหลือง ริมสีเขียว และมีริ้วสีขาวขนาดเล็กควบคั่นทั้งสองข้าง
สำหรับสตรีใช้ห้อยกับแพรแถบดังกล่าว ผูกเป็นรูปแมลงปอ
 
มาตรา ๔ 
ให้สำนักงานเลขาธิการคณะรัฐมนตรีจัดทำเหรียญและแพรแถบตามพระราชบัญญัตินี้ขึ้นไว้เป็นตัวอย่าง
 
มาตรา ๕ 
บุคคลมีสิทธิประดับเหรียญนี้ได้ตั้งแต่วันพระราชพิธีฉลองสิริราชสมบัติ ๒๕
ปี เป็นต้นไป
 
มาตรา ๖ 
การประดับเหรียญนี้ ให้ประดับได้อย่างเครื่องราชอิสริยาภรณ์
ถ้าไม่ประดับอย่างเครื่องราชอิสริยาภรณ์ จะประดับโดยใช้ห้อยคอก็ได้
 
มาตรา ๗ 
ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่นเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
จอมพล ถนอม  กิตติขจร
นายกรัฐมนตรี


หมายเหตุ :- เหตุผลในการประกาศใช้พระราชบัญญัติฉบับนี้ คือ
เพื่อเป็นการถวายความจงรักภักดีแด่พระบาทสมเด็จพระปรเมนทรมหาภูมิพลอดุลยเดช
ในการที่ได้เสด็จเถลิงถวัลยราชสมบัติครบ ๒๕ ปี
สมควรให้มีเหรียญรัชดาภิเษกขึ้นเพื่อเป็นที่ระลึกในโอกาสนี้
โดยตราพระราชบัญญัติเหรียญรัชดาภิเษกขึ้น
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วิภา/ผู้จัดทำ
๑๖ ธันวาคม ๒๕๕๖
 
วิชพงษ์/ตรวจ
๗ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๘๘/ตอนที่ ๑๖/ฉบับพิเศษ หน้า ๑/๑๐ กุมภาพันธ์ ๒๕๑๔




