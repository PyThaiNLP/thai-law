








พระราชบัญญัติสำหรับเหรียญ






พระราชบัญญัติสำหรับเหรียญ
เครื่องราชอิศริยาภรณ์
ช้างเผือกและมงกุฎสยาม
รัตนโกสินทรศก
๑๒๑[๑]
                   
 
พระบาทสมเด็จพระปรมินทรมหาจุฬาลงกรณ์
พระจุลจอมเกล้าเจ้าแผ่นดินสยาม ทั้งฝ่ายเหนือฝ่ายใต้
และดินแดนทั้งหลายที่ใกล้เคียง คือ ลาวเฉียง ลาวกาว มลายู กะเหรี่ยงและอื่น ๆ ผู้เป็นเจ้าเป็นใหญ่ของเครื่องราชอิศริยาภรณ์ช้างเผือกและมงกุฎสยาม
 
มีพระบรมราชโองการ
ดำรัสเหนือเกล้าฯ ให้ประกาศให้ทราบทั่วกันว่า
เครื่องราชอิศริยาภรณ์อันเป็นที่เชิดชูยิ่ง ช้างเผือก
และเครื่องราชอิศริยาภรณ์อันมีเกียรติยศยิ่ง มงกุฎสยาม ทั้งสองจำพวกนั้น มีลำดับชั้นจำพวกละ ๕ ชั้น
สำหรับพระราชทานพระบรมวงษานุวงษ์ ข้าราชการ ที่มีความชอบโดยควรแก่เกียรติยศ
และถานานุศักดิ์สืบมา แต่ข้าราชการชั้นนายเวร ขุนหมื่น
และบรรดาผู้ที่ไม่ใช่ข้าราชการที่ได้รับพระราชทานสัญญาบัตร
เมื่อได้รับราชการมีความชอบความดีหรือที่ทรงพระราชดำริเห็นสมควรจะได้รับพระราชทานบำเหน็จ
แต่หากยศบรรดาศักดิ์ของผู้นั้น ยังไม่สมควรที่จะได้รับพระราชทาน
เครื่องราชอิศริยาภรณ์ ย่อมมีอยู่สมควรที่จะเพิ่มชั้นเครื่องราชอิศริยาภรณ์ทั้งสองจำพวกนี้ขึ้นอีก
 
จึ่งทรงพระกรุณาโปรดเกล้าฯ
ให้สร้างเหรียญสำหรับเครื่องราชอิศริยาภรณ์ ทั้งสองจำพวกนี้ขึ้น จำพวกละ ๒ ชั้น
คือเป็นเหรียญทองชั้นหนึ่ง เหรียญเงินชั้นหนึ่ง และทรงพระกรุณาโปรดเกล้าฯ
ให้ตราพระราชบัญญัติเพิ่มเติมขึ้นไว้สำหรับเหรียญทั้ง ๔ อย่างนั้น มีข้อความดังต่อไปนี้
 
มาตรา ๑  พระราชบัญญัตินี้ ให้เรียกว่า
พระราชบัญญัติ เหรียญสำหรับเครื่องราชอิศริยาภรณ์ ช้างเผือกและมงกุฎสยาม รัตนโกสินทรศก
๑๒๑ ให้ใช้ได้ตั้งแต่วันที่ได้ลงในประกาศนี้เป็นต้นไป
 
มาตรา ๒ 
เหรียญสำหรับเครื่องราชอิศริยาภรณ์ ช้างเผือกและมงกุฎสยามทั้งสองจำพวกนี้
ให้มีเป็นสองชนิด คือเหรียญทองอย่างหนึ่ง เหรียญเงินอย่างหนึ่ง เหรียญทองนับเป็นชั้นที่
๖ เหรียญเงินนับเป็นชั้นที่ ๗
ในจำพวกของเครื่องราชอิศริยาภรณ์นั้น
แต่ไม่มีอัตรากำหนดมากน้อยจะทรงพระกรุณาโปรดเกล้าฯ
ให้สร้างขึ้นพระราชทานเท่าใด แล้วแต่จะทรงพระกรุณาโปรดเกล้าฯ
 
มาตรา ๓ 
เหรียญสำหรับเครื่องราชอิศริยาภรณ์ทั้ง ๔ อย่างนี้ สำหรับพระราชทานข้าราชการชั้นไม่มีสัญญาบัตร เช่น มหาดเล็ก
หรือนายเวรเสมียน และขุนหมื่น หรือนายทหารชั้นนายสิบ พลทหาร กำนัน ผู้ใหญ่บ้านในหัวเมือง
หรือผู้หนึ่งผู้ใด ที่ทรงพระราชดำริเห็นสมควรจะพระราชทาน
 
มาตรา ๔ 
เหรียญสำหรับเครื่องราชอิศริยาภรณ์อันเป็นที่เชิดชูยิ่ง
ช้างเผือกนั้นด้านหน้าเป็นรูปช้างเผือกทรงเครื่องมีเนื่องวงรอบเหมือนวงข้างในของเครื่องราชอิศริยาภรณ์ช้างเผือกนั้น
ยกกลีบบัวรอบนอกเสีย ด้านหลังเป็นอุณาโลมอยู่กลางมีเส้นวง และมีตัวอักษร ส, พ, ป,
ม, ม, ๔ ซึ่งเป็นพระบรมนามาภิไธยย่อ ในพระบาทสมเด็จพระจอมเกล้าเจ้าอยู่หัวโดยรอบ
ข้างบนเหรียญนั้น
มีมหามงกุฎห้อยติดกับแพรแถบสำหรับเครื่องราชอิศริยาภรณ์ช้างเผือกนั้น
 
มาตรา ๕ 
เหรียญสำหรับเครื่องราชอิศริยาภรณ์อันมีเกียรติยศยิ่งมงกุฎสยามนั้น ด้านหน้าเป็นรูปจุลมงกุฎมีพานรองสองชั้น
มีเครื่องสูงสองข้าง และมีเนื่องวงรอบเหมือนอย่างวงในของดวงตรามงกุฎสยามยกกลีบบัวรอบนอกเสีย
ด้านหลังมีตัวอักษร จ, ป, ร ซึ่งเป็นพระบรมนามาภิไธยย่อ
ข้างบนเหรียญนั้นเป็นรูปใบไชยพฤกษ์ ๓ ใบ
ห้อยติดกับแพรแถบสำหรับเครื่องราชอิศริยาภรณ์มงกุฎสยามนั้น
 
มาตรา ๖ 
เหรียญทั้งสองจำพวก หรือ ๔ ชั้นนี้เมื่อจะทรงพระกรุณาโปรดเกล้าฯ
พระราชทานแก่ผู้ใด จะได้พระราชทานโดยไม่ต้องมีประกาศนียบัตร แต่จะโปรดเกล้าฯ
ให้เจ้าพนักงานจดสารบบรายชื่อ และตำแหน่งราชการ ตำบลบ้านที่อยู่
และวันที่ได้รับพระราชทานไว้โดยชัดเจน ณ กรมพระอาลักษณ์
และจะได้ประกาศในราชกิจจานุเบกษาด้วยทุกคราวที่พระราชทาน
 
มาตรา ๗ 
ให้ผู้ที่ได้รับพระราชทานเหรียญทั้ง ๔ อย่างนี้
ใช้ตัวอักษรท้ายชื่อหมายเกียรติยศแทนเครื่องราชอิศริยาภรณ์ที่ได้รับพระราชทานดั่งนี้
เหรียญทองช้างเผือก
ให้หมาย ร, ท, ช,
เหรียญทองมงกุฎสยาม
ให้หมาย ร, ท, ม,
เหรียญเงินช้างเผือก
ให้หมาย ร, ง, ช,
เหรียญเงินมงกุฎสยาม
ให้หมาย ร, ง, ม,
 
มาตรา ๘ 
ถ้าผู้ที่ได้รับพระราชทานเหรียญเงินในจำพวกใด
ภายหลังได้เลื่อนขึ้นเป็นเหรียญทองก็ดี
หรือได้เลื่อนขึ้นไปรับพระราชทานเครื่องราชอิศริยาภรณ์ชั้นสูงขึ้นไปในจำพวกเดียวกัน
เหรียญเดิมที่ได้รับพระราชทานไว้ต้องส่งคืนแก่เจ้าพนักงาน
 
มาตรา ๙ 
ให้ผู้ที่ได้รับพระราชทานเหรียญทั้ง ๔ อย่างนี้ มีอำนาจและประโยชน์ทุกอย่าง
และต้องประพฤติตามพระราชบัญญัติของเครื่องราชอิศริยาภรณ์ช้างเผือกและมงกุฎสยามที่ใช้อยู่ในบัดนี้จงทุกประการ
เหมือนอย่างผู้ที่ได้รับพระราชทานเครื่องราชอิศริยาภรณ์ในจำพวกนั้น ๆ
เว้นเสียแต่ประโยชน์ที่พระราชทานไว้ในมาตรา ๒๒
ของพระราชบัญญัติสำหรับเครื่องราชอิศริยาภรณ์ช้างเผือก และมาตรา ๒๑
ในพระราชบัญญัติของเครื่องราชอิศริยาภรณ์มงกุฎสยาม ข้อที่ว่าถ้ามีคดีเกี่ยวข้องในตัวเองประการใด
ๆ ให้กราบบังคมทูลพระกรุณา ได้โดยไม่ต้องไปฟ้องร้องยังโรงศาลนั้น
ประโยชน์อันนี้ไม่ตลอดไปถึงชั้นผู้ที่ได้รับพระราชทานเหรียญ แต่ความตอนท้ายที่ว่า
ถ้าชนะความส่วนพินัยหลวงทรงพระกรุณาโปรดเกล้าฯ
ยกพระราชทานนั้น ให้ผู้ที่ได้รับพระราชทานเหรียญทั้ง ๔ อย่างนี้ ได้รับประโยชน์นั้นด้วย
 
มาตรา ๑๐ 
พระราชบัญญัตินี้ให้นับว่าเป็นส่วนหนึ่งของพระราชบัญญัติเครื่องราชอิศริยาภรณ์ช้างเผือกและมงกุฎสยามนั้นด้วย
 
ประกาศมา ณ วันที่ ๒๐ กรกฎาคม รัตนโกสินทรศก ๑๒๑ เป็นวันที่
๑๒๓๑๔ ในรัชกาลปัจจุบันนี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
ปริญสินีย์/ผู้จัดทำ
๑๘ ธันวาคม ๒๕๕๖
 
วิชพงษ์/ตรวจ
๒ มกราคม ๒๕๕๗
 
 
 





[๑] ราชกิจจานุเบกษา
เล่ม ๑๙/-/หน้า ๒๙๒/๒๐ กรกฎาคม ๒๔๔๕




