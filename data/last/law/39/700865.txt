








พระราชบัญญัติ






พระราชบัญญัติ
เหรียญเฉลิมพระเกียรติสมเด็จพระศรีนครินทราบรมราชชนนี
พ.ศ. ๒๕๒๗
                   
 
ภูมิพลอดุลยเดช ป.ร.
ให้ไว้ ณ วันที่ ๑๗ กันยายน
พ.ศ. ๒๕๒๗
เป็นปีที่ ๓๙
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญเฉลิมพระเกียรติสมเด็จพระศรีนครินทราบรมราชชนนี
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้ 
 
มาตรา ๑ 
พระราชบัญญัตินี้เรียกว่า พระราชบัญญัติเหรียญเฉลิมพระเกียรติสมเด็จพระศรีนครินทราบรมราชชนนี
พ.ศ. ๒๕๒๗
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญเฉลิมพระเกียรติสมเด็จพระศรีนครินทราบรมราชชนนี
ลักษณะเป็นเหรียญเงินรูปกลม เส้นผ่าศูนย์กลาง ๓๑ มิลลิเมตร ด้านหน้า กลางเหรียญมีพระรูปสมเด็จพระศรีนครินทราบรมราชชนนี
แต่งพระองค์เต็มยศ
ทรงสายสะพายและสายสร้อยแห่งเครื่องขัตติยราชอิสริยาภรณ์อันมีเกียรติคุณรุ่งเรืองยิ่งมหาจักรีบรมราชวงศ์
ที่พระอังสาเบื้องซ้าย ประดับเหรียญรัตนาภรณ์รัชกาลที่ ๘
และเหรียญรัตนาภรณ์รัชกาลที่ ๙ ผินพระพักตร์เฉียงทางเบื้องขวา
ภายในวงขอบเหรียญด้านขวามีข้อความว่า สมเด็จพระศรีนครินทรา ด้านซ้ายมีข้อความว่า บรมราชชนนี และมีรูปดอกบัวบานประกอบกันเป็นลวดลายอยู่โดยรอบชิดวงขอบด้านหลัง
กลางเหรียญมีตราพระราชอิสริยยศสมเด็จพระบรมราชชนนี
ประกอบด้วยมงกุฎขัตติยราชนารีประดิษฐานบนพานแว่นฟ้า ๒ ชั้น เหนือตั่ง
และมีตั่งลดตั้งฉัตรกลีบบัว ๕ ชั้น อยู่สองข้างใต้ตราพระราชอิสริยยศมีข้อความว่า พระชนมายุ ๘๔ พรรษา ๒๑ ตุลาคม ๒๕๒๗
ภายในโดยรอบชิดวงขอบเหรียญมีรูปดอกบัวบานใหญ่เล็กสลับกันเป็นลวดลาย
บัวดอกใหญ่ซึ่งมีจำนวน ๗ ดอก หมายถึงสมเด็จพระศรีนครินทราบรมราชชนนีเจริญพระชนมายุ
๗ รอบ เบื้องบนมีพระนามาภิไธยย่อ สว
ทรงดอกบัวตูม ด้านหลังมีห่วง สำหรับบุรุษใช้ห้อยกับแพรแถบ กว้าง ๓๑ มิลลิเมตร
พื้นของแพรแถบมีริ้วสีแดงเข้มขนาดใหญ่อันเป็นสีประจำวันพระราชสมภพ
ของสมเด็จพระศรีนครินทราบรมราชชนนี ด้านขวาและด้านซ้ายของริ้วสีแดงเข้มเป็นริ้วสีขาว
อันหมายถึงน้ำพระทัยอันบริสุทธิ์ผุดผ่องเปี่ยมไปด้วยพระเมตตาที่พระองค์ท่านมีต่อประชาชนทุกชั้น
ริมสุดด้านขวาและด้านซ้ายของแพรแถบเป็นริ้วสีเหลืองอันเป็นสีประจำมหาจักรีบรมราชวงศ์
สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
 
มาตรา ๔ 
บุคคลมีสิทธิประดับเหรียญนี้ได้ตั้งแต่วันที่ ๒๑ ตุลาคม พ.ศ. ๒๕๒๗
เป็นต้นไป
 
มาตรา ๕ 
การประดับเหรียญนี้ให้ประดับได้อย่างเครื่องราชอิสริยาภรณ์
หากไม่ประดับอย่างเครื่องราชอิสริยาภรณ์
จะประดับโดยใช้ห้อยคอหรือโดยวิธีอื่นที่สมควรโดยไม่มีแพรแถบก็ได้
 
มาตรา ๖ 
ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่นเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก ประจวบ  สุนทรางกูร
รองนายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ เพื่อเป็นการเทิดพระเกียรติและรำลึกในพระมหากรุณาธิคุณในสมเด็จพระศรีนครินทราบรมราชชนนี
ที่ได้ทรงประกอบพระราชกรณียกิจอันเป็นคุณประโยชน์อย่างยิ่งต่อประเทศชาติและอาณาประชาราษฎร์มาโดยตลอด
จึงในวโรกาสที่เจริญพระชนมายุ ๘๔ พรรษา ใน พ.ศ.
๒๕๒๗ สมควรให้มีเหรียญเฉลิมพระเกียรติสมเด็จพระศรีนครินทราบรมราชชนนีขึ้น  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วิมล/ผู้จัดทำ
๒๗ ธันวาคม ๒๕๕๖
 
วิชพงษ์/ตรวจ
๘ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๑๐๑/ตอนที่ ๑๒๗/ฉบับพิเศษ หน้า ๙๑/๒๐ กันยายน ๒๕๒๗




