








พระราชบัญญัติ






พระราชบัญญัติ
เหรียญพิทักษ์เสรีชน
พ.ศ. ๒๕๑๒
                   
 
ภูมิพลอดุลยเดช ป.ร.
ให้ไว้ ณ วันที่ ๒๑
กุมภาพันธ์ พ.ศ. ๒๕๑๒
เป็นปีที่ ๒๔
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยเหรียญพิทักษ์เสรีชน
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเหรียญพิทักษ์เสรีชน
พ.ศ. ๒๕๑๒
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญเพื่อพระราชทานแก่ผู้ที่กระทำการปราบปรามผู้ก่อการร้ายคอมมิวนิสต์
เรียกว่า เหรียญพิทักษ์เสรีชน ใช้อักษรย่อว่า ส.ช.
เหรียญพิทักษ์เสรีชนอาจพระราชทานแก่ผู้ที่ทางราชการมีคำสั่งให้ปฏิบัติหน้าที่
ดังนี้
(๑) การป้องกันประเทศ การรักษาความมั่นคงภายใน
การรักษาความสงบเรียบร้อยภายในประเทศ หรือ
(๒)
การปฏิบัติการเพื่อรักษาผลประโยชน์ของชาติในต่างประเทศหรือปฏิบัติหน้าที่อื่น ๆ
อันเกี่ยวกับการรักษาความมั่นคงของประเทศ ตามที่กำหนดในพระราชกฤษฎีกา
ซึ่งพระราชกฤษฎีกาดังกล่าวต้องระบุภารกิจ สถานการณ์ พื้นที่
และระยะเวลาการปฏิบัติการที่เหมาะสมไว้ด้วย[๒]
 
มาตรา ๔[๓]  เหรียญพิทักษ์เสรีชน
เป็นเหรียญทองแดงรมดำ รูปสี่เหลี่ยมจัตุรัสด้านละ ๒๓ มิลลิเมตร
ย่อกลางทั้งสี่ด้าน ตัวเหรียญมุมบนห้อยกับแพรแถบ
ด้านหน้าเหรียญตรงกลางมีรูปจักรมีสมอขัดในวงจักร ซ้ายขวาของจักรมีรูปปีกนกทับอยู่บนพระแสงดาบ
เขนและโล่ ตอนบนเป็นรูปครุฑพ่าห์ ด้านหลังมีอักษรจารึกว่า อสาธุ
สาธุนา ชิเน กับแพรแถบกว้าง ๓๔ มิลลิเมตร
ลายริ้วจากบนลงล่างเป็นสีแดงขาวสลับกัน ขอบทั้งสองข้างเป็นริ้วสีแดงรวม ๑๗ ริ้ว
ข้างบนแถบมีเข็มโลหะจารึกอักษรว่า พิทักษ์เสรีชน
เหรียญพิทักษ์เสรีชน มี ๒ ชั้น ดังนี้
ชั้นที่ ๑ มีเครื่องหมายทำด้วยโลหะสีทอง
เป็นรูปช่อชัยพฤกษ์ช่อเดียวติดกลางแพรแถบ
ถ้าผู้ได้รับพระราชทานเหรียญพิทักษ์เสรีชน ชั้นที่ ๑
ปฏิบัติการถึงขั้นที่จะได้รับพระราชทานเหรียญพิทักษ์เสรีชน ชั้นที่ ๑ อีก ก็จะได้รับพระราชทานเครื่องหมายเป็นรูปช่อชัยพฤกษ์ช่อเดียวติดเพิ่มกลางแพรแถบในทางดิ่งกับช่อชัยพฤกษ์เดิมทุกครั้ง
ชั้นที่ ๒ มีสองประเภท
ประเภทที่ ๑ มีเครื่องหมายทาด้วยโลหะสีทอง
เป็นรูปขีดประกอบด้วยเปลวระเบิดติดกลางแพรแถบ
ประเภทที่ ๒ ไม่มีเครื่องหมายติดแพรแถบ[๔]
 
มาตรา ๕[๕]  เหรียญพิทักษ์เสรีชน
ชั้นที่ ๑ จะพระราชทานแก่บุคคลตามมาตรา ๓ ซึ่งได้ปฏิบัติการสู้รบด้วยความกล้าหาญ
หรือได้รับบาดเจ็บสาหัส หรือเสียชีวิตในการสู้รบ
และการสู้รบนั้นได้ก่อให้เกิดผลดีอย่างยิ่งแก่ประเทศ
เหรียญพิทักษ์เสรีชน ชั้นที่ ๒ ประเภทที่ ๑ จะพระราชทานแก่บุคคลตามมาตรา
๓ ซึ่งได้ปฏิบัติการสู้รบหรืออำนวยการสู้รบจนได้รับคำชมเชยจากทางราชการ
หรือปฏิบัติการเสี่ยงอันตรายจนได้รับบาดเจ็บหรือเสียชีวิต
แต่ยังไม่ถึงขั้นที่จะได้รับพระราชทานเหรียญพิทักษ์เสรีชน ชั้นที่ ๑
เหรียญพิทักษ์เสรีชน ชั้นที่ ๒ ประเภทที่ ๒ จะพระราชทานแก่บุคคลตามมาตรา
๓ ซึ่งได้ปฏิบัติการเป็นผลดีแก่ประเทศ
การขอพระราชทานเหรียญ การประดับและกรณีที่ให้ประดับเหรียญ
บัตรประจำตัว และการเรียกเหรียญและบัตรประจำตัวคืน
ให้เป็นไปตามหลักเกณฑ์และเงื่อนไขที่กำหนดในระเบียบสำนักนายกรัฐมนตรี
 
มาตรา ๖ 
ให้ผู้ได้รับพระราชทานเหรียญพิทักษ์เสรีชนได้สิทธิต่าง ๆ ตามกฎหมาย
ข้อบังคับและระเบียบแบบแผนของทางราชการ
 
มาตรา ๗ 
เหรียญพิทักษ์เสรีชนนี้ พระราชทานให้เป็นกรรมสิทธิ์
ถ้าผู้ได้รับพระราชทานกระทำความผิดร้ายแรง
หรือประพฤติตนไม่สมเกียรติอาจทรงเรียกคืนได้ เมื่อส่งคืนไม่ได้ด้วยประการใด ๆ
ต้องใช้ราคาเหรียญนั้น
 
มาตรา ๘ 
ถ้าผู้ที่สมควรได้รับพระราชทานเหรียญพิทักษ์เสรีชนวายชนม์เสียก่อนได้รับพระราชทาน
จะได้พระราชทานแก่ทายาทโดยธรรมคนใดคนหนึ่งเพื่อเป็นเครื่องระลึกถึงความดีของผู้ที่ล่วงลับไปแล้วตามลำดับ
ดังนี้
ลำดับ
๑ คู่สมรส
ลำดับ
๒ บุตรคนใหญ่ของจำนวนบุตรที่ยังมีชีวิตอยู่
ลำดับ
๓ บิดา
ลำดับ
๔ มารดา
 
มาตรา ๙ 
ให้นายกรัฐมนตรีรักษาการตามพระราชบัญญัตินี้
 
 
ผู้รับสนองพระบรมราชโองการ
จอมพล ถนอม  กิตติขจร
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ โดยที่ทหาร ตำรวจ ข้าราชการและราษฎรได้ปฏิบัติการเป็นผลดีแก่การปราบปรามผู้ก่อการร้ายคอมมิวนิสต์
สมควรให้มีเหรียญพิทักษ์เสรีชน
สำหรับพระราชทานแก่บุคคลดังกล่าวเพื่อเป็นเกียรติแก่วงศ์ตระกูล
 
ประกาศของคณะปฏิวัติ
ฉบับที่ ๓๐๔[๖]
 
ข้อ ๓ 
ผู้ได้รับพระราชทานเหรียญพิทักษ์เสรีชน ชั้นที่ ๑ ไปแล้วก่อนวันที่ประกาศของคณะปฏิวัติฉบับนี้ใช้บังคับ
ให้เปลี่ยนเครื่องหมายเดิมเป็นเครื่องหมายทำด้วยโลหะสีทองเป็นรูปช่อชัยพฤกษ์ช่อเดียวติดกลางแพรแถบ
 
ข้อ ๔ 
ให้นายกรัฐมนตรีรักษาการตามประกาศของคณะปฏิวัติฉบับนี้
 
พระราชบัญญัติเหรียญพิทักษ์เสรีชน
(ฉบับที่ ๒) พ.ศ. ๒๕๕๘[๗]
 
มาตรา ๖  บุคคลตามมาตรา ๓ วรรคสอง
แห่งพระราชบัญญัติเหรียญพิทักษ์เสรีชน พ.ศ. ๒๕๑๒
ซึ่งแก้ไขเพิ่มเติมโดยพระราชบัญญัตินี้
ซึ่งได้ปฏิบัติหน้าที่ตั้งแต่วันที่พระราชบัญญัติยกเลิกพระราชบัญญัติป้องกันการกระทำอันเป็นคอมมิวนิสต์
พ.ศ. ๒๔๙๕ พ.ศ. ๒๕๔๓ มีผลใช้บังคับจนถึงวันก่อนวันที่พระราชบัญญัตินี้ใช้บังคับ
จะมีสิทธิได้รับพระราชทานเหรียญพิทักษ์เสรีชนตามพระราชบัญญัติเหรียญพิทักษ์เสรีชน
พ.ศ. ๒๕๑๒ ซึ่งแก้ไขเพิ่มเติมโดยพระราชบัญญัตินี้ ในเหตุการณ์ใด พื้นที่ใด
ให้เป็นไปตามหลักเกณฑ์ วิธีการ และเงื่อนไขที่กำหนดในระเบียบสำนักนายกรัฐมนตรี
 
มาตรา ๗ 
ให้นายกรัฐมนตรีรักษาการตามพระราชบัญญัตินี้
และให้มีอำนาจออกระเบียบเพื่อปฏิบัติการตามพระราชบัญญัตินี้
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ
เนื่องจากปัจจุบันได้มีพระราชบัญญัติยกเลิกพระราชบัญญัติป้องกันการกระทำอันเป็นคอมมิวนิสต์
พ.ศ. ๒๔๙๕ พ.ศ. ๒๕๔๓
เป็นผลทำให้ไม่สามารถขอพระราชทานเหรียญพิทักษ์เสรีชนได้อีกต่อไป
สมควรแก้ไขเพิ่มเติมวัตถุประสงค์ในการพระราชทานเหรียญพิทักษ์เสรีชนเพื่อให้ครอบคลุมถึงผู้ที่ทางราชการมีคำสั่งให้ปฏิบัติหน้าที่ในการป้องกันประเทศ
การรักษาความมั่นคงภายใน การรักษาความสงบเรียบร้อยภายในประเทศ
การปฏิบัติการเพื่อรักษาผลประโยชน์ของชาติในต่างประเทศ หรือปฏิบัติหน้าที่อื่น ๆ
อันเกี่ยวกับการรักษาความมั่นคงของประเทศ
เพื่อเป็นขวัญกำลังใจและเป็นเกียรติแก่วงศ์ตระกูลของบุคคลดังกล่าว  จึงจำเป็นต้องตราพระราชบัญญัตินี้
 
 
 
 
 
 
 
 
 
วิศนี/ผู้จัดทำ
๕ มิถุนายน ๒๕๕๘
 
วิชพงษ์/ผู้ตรวจ
๘ มิถุนายน ๒๕๕๘
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๘๖/ตอนที่ ๑๙/ฉบับพิเศษ หน้า ๕๒/๖ มีนาคม ๒๕๑๒


[๒] มาตรา ๓ วรรคสอง
เพิ่มโดยพระราชบัญญัติเหรียญพิทักษ์เสรีชน (ฉบับที่ ๒) พ.ศ. ๒๕๕๘


[๓] มาตรา ๔
แก้ไขเพิ่มเติมโดยประกาศของคณะปฏิวัติ ฉบับที่ ๓๐๔ ลงวันที่ ๑๓ ธันวาคม พุทธศักราช
๒๕๑๕


[๔] มาตรา ๔ วรรคสอง
แก้ไขเพิ่มเติมโดยพระราชบัญญัติเหรียญพิทักษ์เสรีชน (ฉบับที่ ๒) พ.ศ. ๒๕๕๘


[๕] มาตรา ๕
แก้ไขเพิ่มเติมโดยพระราชบัญญัติเหรียญพิทักษ์เสรีชน (ฉบับที่ ๒) พ.ศ. ๒๕๕๘


[๖] ราชกิจจานุเบกษา
เล่ม ๘๙/ตอนที่ ๑๙๐/ฉบับพิเศษ หน้า ๑๗/๑๓ ธันวาคม ๒๕๑๕


[๗] ราชกิจจานุเบกษา
เล่ม ๑๓๒/ตอนที่ ๔๗ ก/หน้า ๓/๒ มิถุนายน ๒๕๕๘




