








พระราชบัญญัติ






พระราชบัญญัติ
เหรียญเฉลิมพระเกียรติสมเด็จพระนางเจ้าสิริกิติ์
พระบรมราชินีนาถ
เนื่องในมหามงคลเฉลิมพระชนมพรรษา
๕ รอบ
พ.ศ. ๒๕๓๕
                   
 
ภูมิพลอดุลยเดช ป.ร.
ให้ไว้ ณ วันที่ ๒ ธันวาคม
พ.ศ. ๒๕๓๕
เป็นปีที่ ๔๗
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญเฉลิมพระเกียรติสมเด็จพระนางเจ้าสิริกิติ์
พระบรมราชินีนาถ เนื่องในมหามงคลเฉลิมพระชนมพรรษา ๕ รอบ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเหรียญเฉลิมพระเกียรติสมเด็จพระนางเจ้าสิริกิติ์
พระบรมราชินีนาถ เนื่องในมหามงคลเฉลิมพระชนมพรรษา ๕ รอบ พ.ศ. ๒๕๓๕
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ
เนื่องในมหามงคลเฉลิมพระชนมพรรษา ๕ รอบ ลักษณะเป็นเหรียญรูปไข่
ทำด้วยเงินกาไหล่ทอง กว้าง ๓๐ มิลลิเมตร สูง ๓๕ มิลลิเมตร
ด้านหน้ากลางเหรียญมีพระบรมรูปสมเด็จพระนางเจ้าสิริกิติ์ พระบรมราชินีนาถ
ทรงรัดเกล้าด้วยพระกระจังประดับเพชร ทรงกุณฑลเพชร ฉลองพระองค์ทรงสะพักปักลาย
ทรงสายสะพายเครื่องราชอิสริยาภรณ์อันเป็นโบราณมงคลนพรัตนราชวราภรณ์
พระอังสาเบื้องขวาประดับเหรียญรัตนาภรณ์รัชกาลที่ ๙
เบื้องบนของเหรียญรัตนาภรณ์ประดับหงส์เพชร ซึ่งเป็นเครื่องหมายราชนารีอันสูงสุด
ผินพระพักตร์เฉียงทางเบื้องขวา ภายในวงขอบเหรียญเบื้องล่างมีข้อความว่า สมเด็จพระนางเจ้าสิริกิติ์
พระบรมราชินีนาถ ด้านหลังกลางเหรียญมีอักษรพระนามาภิไธยย่อ สก ไขว้ภายใต้มงกุฎขัตติยราชนารี
ภายในวงขอบเหรียญเบื้องบนมีข้อความว่า มหามงคลเฉลิมพระชนมพรรษา
๕ รอบ เบื้องล่างมีข้อความว่า ๑๒
สิงหาคม ๒๕๓๕
และมีลายดอกประจำยามคั่นระหว่างข้อความเบื้องบนกับเบื้องล่างทั้งสองข้าง
ขอบนอกเหรียญเบื้องบนมีจักรและตรีศูล อันเป็นสัญลักษณ์และตรามหาจักรีบรมราชวงศ์
ด้านหลังจักรและตรีศูลมีห่วง สำหรับบุรุษใช้ห้อยกับแพรแถบ กว้าง ๓๐ มิลลิเมตร
พื้นของแพรแถบเป็นสีฟ้าอันเป็นสีประจำวันพระบรมราชสมภพของสมเด็จพระนางเจ้าสิริกิติ์
พระบรมราชินีนาถ ด้านขวาและด้านซ้ายของแพรแถบเป็นริ้วสีขาว
อันหมายถึงน้ำพระทัยอันบริสุทธิ์ผุดผ่องเปี่ยมไปด้วยพระเมตตาที่พระองค์ท่านมีต่อประชาชนทุกชั้น
ริมสุดด้านขวาและด้านซ้ายของแพรแถบเป็นริ้วสีเหลืองอันเป็นสีประจำมหาจักรีบรมราชวงศ์
สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
 
มาตรา ๔ 
บุคคลมีสิทธิประดับเหรียญนี้ได้
การประดับเหรียญนี้ให้ประดับได้อย่างเครื่องราชอิสริยาภรณ์
หากไม่ประดับอย่างเครื่องราชอิสริยาภรณ์
จะประดับโดยใช้ห้อยคอหรือโดยวิธีอื่นที่สมควรโดยไม่มีแพรแถบก็ได้
 
มาตรา ๕ 
ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่นเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
ชวน  หลีกภัย
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
เพื่อเป็นการเทิดพระเกียรติและรำลึกในพระมหากรุณาธิคุณในองค์สมเด็จพระนางเจ้าสิริกิติ์
พระบรมราชินีนาถ
ที่ได้ทรงประกอบพระราชกรณียกิจอันเป็นคุณประโยชน์อย่างยิ่งต่อประเทศชาติและอาณาประชาราษฎร์มาโดยตลอด
ในวโรกาสที่เจริญพระชนมายุ ๖๐ พรรษา ใน พ.ศ. ๒๕๓๕
สมควรให้มีเหรียญเฉลิมพระเกียรติสมเด็จพระนางเจ้าสิริกิติ์ พระบรมราชินีนาถขึ้น  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
ณัฐพร/แก้ไข
วศิน/ตรวจ
๖ ตุลาคม ๒๕๕๓
 
กฤษดายุทธ/ปรับปรุง
๑๓ พฤศจิกายน ๒๕๕๖
ปณตภร/ตรวจ
๒๐ พฤศจิกายน ๒๕๕๖
 
 
 





[๑] ราชกิจจานุเบกษา
เล่ม ๑๐๙/ตอนที่ ๑๑๗/หน้า ๑/๔ ธันวาคม ๒๕๓๕




