








พระราชบัญญัติ






พระราชบัญญัติ
เหรียญราชนิยม
พุทธศักราช ๒๔๘๔
                   
 
ในพระปรมาภิไธยสมเด็จพระเจ้าอยู่หัวอานันทมหิดล
คณะผู้สำเร็จราชการแทนพระองค์
(ตามประกาศประธานสภาผู้แทนราษฎร
ลงวันที่ ๔ สิงหาคม
พุทธศักราช ๒๔๘๐)
อาทิตย์ทิพอาภา
พล.อ. พิชเยนทร  โยธิน
ตราไว้ ณ วันที่ ๒๔ ตุลาคม
พุทธศักราช ๒๔๘๔
เป็นปีที่ ๘
ในรัชกาลปัจจุบัน
 
โดยที่สภาผู้แทนราษฎรลงมติว่า
สมควรแก้ไขกฎหมายว่าด้วยเหรียญราชนิยม
 
จึงมีพระบรมราชโองการให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร
ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเหรียญราชนิยม
พุทธศักราช ๒๔๘๔
 
มาตรา ๒[๑] 
ให้ใช้พระราชบัญญัตินี้ตั้งแต่วันประกาศในราชกิจจานุเบกษาเป็นต้นไป
 
มาตรา ๓ 
ให้ยกเลิกพระราชบัญญัติเหรียญราชนิยม รัตนโกสินทรศก ๑๓๑
 
มาตรา ๔ 
เหรียญนี้สำหรับพระราชทานผู้แสดงความกล้าหาญในกรณีอย่างใดอย่างหนึ่ง
ดังต่อไปนี้
(ก)
ช่วยเหลือเจ้าหน้าที่ให้เป็นประโยชน์อย่างสำคัญอันแสดงว่าผู้นั้นมีความปรารถนาและเต็มใจกระทำหน้าที่พลเมืองดีเข้าฝ่าอันตรายโดยไม่เกรงภัยจะเกิดแก่ชีวิตของตน
(ข)
ช่วยเหลือผู้อื่นให้พ้นอันตรายต่าง ๆ โดยไม่เกรงภัยอันจะเกิดแก่ชีวิตของตน
ความชอบทั้งสองกรณีนี้
ต้องกระทำโดยมิใช่เพราะความจำเป็นตามตำแหน่งหน้าที่ของผู้นั้น
 
มาตรา ๕ 
เหรียญนี้มีลักษณะเป็นเหรียญเงินกลม
ด้านหน้ามีพระบรมรูปพระบาทสมเด็จพระมงกุฎเกล้าเจ้าอยู่หัว ด้านหลังจารึกอักษรว่า ทรงพระราชนิยมพระราชทาน ข้างบนมีห่วงห้อยกับแพรแถบกว้าง ๓ เซนติเมตร สีดำและสีเหลืองประดับที่อกเสื้อเบื้องขวา
สำหรับพระราชทานสตรีใช้ห้อยกับแพรแถบผูกเป็นรูปแมลงปอ ประดับเสื้อที่หน้าบ่าขวา
 
มาตรา ๖ 
การพระราชทานเหรียญนี้พระราชทานให้เป็นกรรมสิทธิ์
เมื่อผู้ได้รับพระราชทานวายชนม์ ให้ทายาทโดยธรรมรักษาไว้เป็นที่ระลึก
แต่ถ้าผู้ได้รับพระราชทานก็ดี ทายาทโดยธรรมก็ดี ประพฤติตนไม่สมเกียรติ
อาจทรงเรียกคืนได้ ถ้าส่งคืนไม่ได้ด้วยประการใด ๆ ภายในกำหนดสามสิบวัน
จะต้องใช้ราคาเหรียญนั้น
 
มาตรา ๗ 
บรรดาผู้ซึ่งได้รับพระราชทานเหรียญนี้อยู่แล้วในวันใช้พระราชบัญญัตินี้
มีสิทธิและหน้าที่ตามพระราชบัญญัตินี้ทุกประการ
 
มาตรา ๘ 
ให้นายกรัฐมนตรีรักษาการให้เป็นไปตามพระราชบัญญัตินี้
 
 
ผู้รับสนองพระบรมราชโองการ
พิบูลสงคราม
นายกรัฐมนตรี


 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วิภา/แก้ไข
วศิน/ตรวจ
๑๑ พฤศจิกายน ๒๕๕๖
 
 
 





[๑] ราชกิจจานุเบกษา
เล่ม ๕๘/-/หน้า ๑๕๘๖/๑๒ พฤศจิกายน ๒๔๘๔




