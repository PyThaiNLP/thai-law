








พระราชบัญญัติ






พระราชบัญญัติ
เหรียญงานพระราชสงครามในทวีปยุโรป
พ.ศ. ๒๔๙๗
                   
 
ภูมิพลอดุลยเดช ป.ร.
ให้ไว้ ณ วันที่ ๒๐ ธันวาคม
พ.ศ. ๒๔๙๗
เป็นปีที่ ๙
ในราชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีกฎหมายว่าด้วยเหรียญงานพระราชสงครามในทวีปยุโรป
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร ดั่งต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเหรียญงานพระราชสงครามในทวีปยุโรป
พ.ศ. ๒๔๙๗
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
เหรียญงานพระราชสงครามในทวีปยุโรปมีลักษณะเป็นเหรียญกลมทำด้วยเงิน
ด้านหน้ามีพระบรมรูปพระบาทสมเด็จพระรามาธิบดีศรีสินทรมหาวชิราวุธ พระมงกุฎเกล้าเจ้าอยู่หัวครึ่งพระองค์ทรงหันพระพักตร์ทางเบื้องซ้ายมีอักษรจารึกอยู่ริมขอบตอนบนว่า
รามาธิปติ สยามมินโท วชิราวุธ วิสสุโต
ด้านหลังมีรูปพระมหาวชิราวุธอยู่บนพาน ๒ ชั้น ตั้งบนแท่น และมีฉัตร ๕ ชั้น ๒ ฉัตร
ตั้งบนแท่นข้างพานข้างละ ๑ ฉัตร และมีอักษรจารึกอยู่ริมขอบตอนบนว่า งานพระราชสงครามในทวีปยุโรป
และที่ริมขอบตอนล่างมีอักษรย่อว่า พระพุทธศักราช ๒๔๖๑ ตัวเหรียญห้อยกับแพรแถบสีบานเย็น กว้าง ๓.๕ เซนติเมตร
มีริ้วดำใกล้ขอบทั้งสองข้าง
 
มาตรา ๔ 
เหรียญงานพระราชสงครามในทวีปยุโรปนี้พระราชทานแก่ผู้ที่ได้ไปกระทำการรบในงานพระราชสงครามในทวีปยุโรป
 
มาตรา ๕  ให้ผู้ได้รับพระราชทานเหรียญงานพระราชสงครามในทวีปยุโรป
ได้รับสิทธิต่าง ๆ ตามกฎหมาย
ข้อบังคับและระเบียบแบบแผนของทางราชการเช่นเดียวกับผู้ที่ได้รับพระราชทานเหรียญชัยสมรภูมิทุกประการ
 
มาตรา ๖ 
ผู้ที่ได้รับพระราชทานเหรียญงานพระราชสงครามในทวีปยุโรปมีสิทธิประดับเหรียญนั้นได้ทุกโอกาสที่เหมาะสม
และสุภาพ
 
มาตรา ๗ 
เหรียญงานพระราชสงครามในทวีปยุโรปนี้ พระราชทานให้เป็นกรรมสิทธิ์แก่ผู้รับพระราชทาน
เมื่อผู้รับพระราชทานวายชนม์ ให้ทายาทโดยธรรมรักษาไว้เป็นที่ระลึก แต่ไม่มีสิทธิที่จะประดับเหรียญนั้น
 
มาตรา ๘ 
ให้นายกรัฐมนตรีรักษาการตามพระราชบัญญัตินี้ และให้มีอำนาจวางระเบียบเพื่อปฏิบัติการให้เป็นไปตามพระราชบัญญัตินี้
ระเบียบนั้น
เมื่อประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
จอมพล ป.  พิบูลสงคราม
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ เนื่องด้วยในปี ๒๔๕๙
ประเทศไทยได้ประกาศสงครามเข้าร่วมเป็นพันธมิตรกับประเทศมหาอำนาจรบกับราชศัตรู ณ
ทวีปยุโรป ประชาชนคนไทยมีความรักชาติได้ยอมเสียสละเลือดเนื้อ สละชีพเพื่อชาติ
อาสาสมัครเข้าเป็นทหารไปราชการสงคราม ณ ทวียุโรป ซึ่งเรียกกันว่าสงครามโลกครั้งที่
๑ และโดยที่ประเทศไทยได้เข้าร่วมเป็นพันธมิตรร่วมรบกับประเทศมหาอำนาจ จนได้ชัยชนะมาสู่ประเทศชาติ
ดังปรากฏในประวัติศาสตร์ของประเทศไทย และชาวโลกก็ทราบดีอยู่แล้ว ในครั้งนั้นพระบาทสมเด็จพระมงกุฎเกล้าฯ ได้ทรงพระกรุณาโปรดเกล้าฯ พระราชทานเหรียญงานพระราชสงครามในทวีปยุโรปให้แก่ผู้ที่ได้อาสาสมัครเข้าร่วมรบในกองทัพ
ณ ทวีปยุโรป ใน พ.ศ. ๒๔๖๒ ด้วย 
ทั้งนี้ เพื่อเป็นการเฉลิมเกียรติคุณเชิดชูคุณงามความดีของผู้ที่ไปปฏิบัติราชการเป็นประโยชน์แก่ประเทศชาติ
และเพื่อเชิดชูเกียรติประวัติความดีงามของชาติ ให้เด่นยิ่งขึ้น จึงเห็นสมควรนำเอาเกียรติประวัติความดีงามชิ้นนี้ตราไว้ให้ปรากฏในรูปพระราชบัญญัติ
เพื่อให้อนุชนรุ่นหลังได้ระลึกถึงเกียรติของชาติสืบไป
 
 
 
 
 
 
 
 
 
 
 
 
 
 
 
 
 
 
 
วิภา/ผู้จัดทำ
๑๓ ธันวาคม ๒๕๕๖
 
วิชพงษ์/ตรวจ
๖ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๗๑/ตอนที่ ๘๖/หน้า ๑๘๖๗/๒๘ ธันวาคม ๒๔๙๗




