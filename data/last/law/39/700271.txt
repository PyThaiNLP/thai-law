








พระราชบัญญัติ






พระราชบัญญัติ
เหรียญพิทักษ์รัฐธรรมนูญ
พุทธศักราช ๒๔๗๖
                   
 
ประชาธิปก ป.ร.
 
พระบาทสมเด็จพระปรมินทรมหาประชาธิปก
พระปกเกล้าเจ้าอยู่หัว มีพระบรมราชโองการดำรัสเหนือเกล้าฯ สั่งว่า
 
โดยที่สภาผู้แทนราษฎรถวายคำปรึกษาว่า
ในการปราบกบฏซึ่งได้เกิดขึ้นในเดือนตุลาคม พ.ศ. ๒๔๗๖ นี้
ผู้ปฏิบัติราชการทั้งทางทหารและพลเรือนต่างต้องออกกำลังแรง และปัญญาอย่างอุกฤษฏ์
พร้อมอยู่เสมอที่จะสละชีพเพื่อพิทักษ์รักษารัฐธรรมนูญ
และบำรุงความรุ่งเรืองแห่งชาติบ้านเมือง สมควรจะมีเหรียญสำหรับบำเหน็จความชอบ
 
จึ่งทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร ดั่งต่อไปนี้
 
มาตรา ๑ 
พระราชบัญญัตินี้ให้เรียกว่า พระราชบัญญัติเหรียญพิทักษ์รัฐธรรมนูญ
พุทธศักราช ๒๔๗๖
 
มาตรา ๒[๑] 
ให้ใช้พระราชบัญญัตินี้ตั้งแต่วันประกาศในราชกิจจานุเบกษาเป็นต้นไป
 
มาตรา ๓ 
เหรียญพิทักษ์รัฐธรรมนูญ มีลักษณะเป็นเหรียญทองแดงรมดำรูปสี่เหลี่ยมจัตุรัส
ด้าน ๒๓ มิลลิเมตร ย่อกลางทั้งสี่ด้าน
พื้นหน้าเหรียญมีภาพสมุดรัฐธรรมนูญวางบนพานแว่นฟ้าสองชั้น
อยู่ภายในวงพวงมาลัยชัยพฤกษ์ แผ่รัศมีกระจายทั่วมณฑล
พื้นหลังมีรูปพระสยามเทวาธิราชทรงพระขรรค์ในท่าประหารปรปักษ์
ยืนลอยอยู่เหนือตัวอักษรตามขอบล่างว่า ปราบกบฏ พ.ศ. ๒๔๗๖ ตัวเหรียญห้อยทางมุมภายใต้ห่วงอันมีอักษรว่า พิทักษ์รัฐธรรมนูญ ร้อยด้วยแพรแถบลายไตรรงค์ธงชาติกว้าง ๒๘ มิลลิเมตร
ข้างบนเป็นเข็มโลหะอย่างเดียวกันจารึกอักษรว่า สละชีพเพื่อชาติ ให้ใช้อักษรย่อว่า พ.ร.ธ.
 
มาตรา ๔ 
ผู้ที่สมควรจะได้รับพระราชทานเหรียญนี้คือผู้ที่ช่วยเหลือราชการในการปราบกบฏ
ซึ่งคณะรัฐมนตรีได้ลงมติเห็นสมควรได้รับพระราชทาน
 
มาตรา ๕ 
ให้กรมเลขาธิการคณะรัฐมนตรีมีหน้าที่จัดทำเหรียญนี้
และรักษาการให้ดำเนินไปตามพระราชบัญญัตินี้
 
ประกาศมา
ณ วันที่ ๙ ธันวาคม พุทธศักราช ๒๔๗๖ เป็นปีที่ ๙ ในรัชกาลปัจจุบัน
 
 
ผู้รับสนองพระบรมราชโองการ
นายพันเอก
พระยาพหลพลพยุหเสนา
นายกรัฐมนตรี
 
 
 
 
 
 
 
 
 
 
 
 
 
 
 
 
 
 
 
 
 
 
 
กฤษดายุทธ/จัดทำ
๑๓ ธันวาคม ๒๕๕๖
 
ปณตภร/ตรวจ
๒๗ ธันวาคม ๒๕๕๖
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๕๐/-/หน้า ๘๐๖/วันที่ ๙ ธันวาคม ๒๔๗๖




