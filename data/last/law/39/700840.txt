








พระราชบัญญัติ






พระราชบัญญัติ
เหรียญงานฉลอง ๒๕
พุทธศตวรรษ
พ.ศ. ๒๔๙๙
                   
 
ภูมิพลอดุลยเดช ป.ร. 
ให้ไว้ ณ วันที่ ๑๐ มกราคม
พ.ศ. ๒๕๐๐
เป็นปีที่ ๑๒
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่พุทธศาสนาได้เจริญรุ่งเรืองมาจนถึง
๒๕ ศตวรรษ เป็นการสมควรให้มีเหรียญขึ้นไว้เพื่อเป็นที่ระลึก
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของสภาผู้แทนราษฎร ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเหรียญงานฉลอง ๒๕
พุทธศตวรรษ พ.ศ. ๒๔๙๙
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญงานฉลอง ๒๕ พุทธศตวรรษ มีลักษณะเป็นเหรียญโลหะสีทองรูปกลมแบน
เส้นผ่าศูนย์กลาง ๓ เซนติเมตร ด้านหน้ามีรูปพระธรรมจักร
ตรงกลางมีรูปไตรรัตน์ทำด้วยเงิน จำหลักเป็นเพชรสร่ง ด้านหลังมีรูปกลีบ บัวบาน
จารึกอักษรว่า งานฉลอง ๒๕ พุทธศตวรรษ
และมีใบโพธิ์ทำด้วยโลหะสีทองติดที่ห่วงสำหรับห้อยกับแพรแถบสีเหลืองแดงกว้าง ๓
เซนติเมตร
 
มาตรา ๔ 
บุคคลซึ่งมีชีวิตอยู่ในวันฉลอง ๒๕ พุทธศตวรรษ
ให้มีสิทธิประดับเหรียญนี้ได้ตั้งแต่วันที่ ๑๓ พฤษภาคม พ.ศ. ๒๕๐๐ เป็นต้นไป
 
มาตรา ๕ 
การประดับเหรียญนี้ สำหรับข้าราชการให้ประดับได้อย่างเครื่องราชอิสริยาภรณ์
สำหรับประชาชนให้ประดับได้ตามที่เห็นสมควร หรือจะใช้ห้อยคอโดยไม่มีแพรแถบก็ได้
 
มาตรา ๖ 
ให้นายกรัฐมนตรีรักษาการตามพระราชบัญญัตินี้ และมีอำนาจออกกฎกระทรวงเกี่ยวกับการควบคุมการสร้างเหรียญและกิจการอื่นเพื่อปฏิบัติการตามพระราชบัญญัตินี้
กฎกระทรวงนั้นเมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
จอมพล ป.  พิบูลสงคราม
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
เนื่องจากจะมีการฉลองและบำเพ็ญกุศลเป็นงานใหญ่ในวาระที่พระพุทธศาสนาได้เจริญรุ่งเรืองมาจวบจนครบ
๒๕ ศตวรรษ  จึงสมควรให้มีเหรียญงานฉลอง
๒๕ พุทธศตวรรษเพื่อเป็นที่ระลึกในโอกาสนี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วิภา/ผู้จัดทำ
๑๗ ธันวาคม ๒๕๕๖
 
วิชพงษ์/ตรวจ
๖ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๗๔/ตอนที่ ๘/หน้า ๒๕๕/๒๒ มกราคม ๒๕๐๐




