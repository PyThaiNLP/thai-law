








พระราชบัญญัติ






พระราชบัญญัติ
เหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีเฉลิมพระชนมายุ
๖๐ พรรษา
พ.ศ. ๒๕๒๙
                   
 
ภูมิพลอดุลยเดช ป.ร.
ให้ไว้ ณ วันที่ ๑๙ ธันวาคม
พ.ศ. ๒๕๒๙
เป็นปีที่ ๔๑
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีเฉลิมพระชนมายุ ๖๐ พรรษา
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของรัฐสภา ดังต่อไปนี้ 
 
มาตรา ๑ 
พระราชบัญญัตินี้เรียกว่า พระราชบัญญัติเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีเฉลิมพระชนมายุ ๖๐ พรรษา พ.ศ. ๒๕๒๙
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ให้มีเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีเฉลิมพระชนมายุ ๖๐ พรรษา ลักษณะเป็นเหรียญรูปไข่
ทำด้วยเงินกาไหล่ทอง กว้าง ๓๐ มิลลิเมตร สูง ๓๕ มิลลิเมตร ด้านหน้า
กลางเหรียญมีพระบรมรูปพระบาทสมเด็จพระปรมินทรมหาภูมิพลอดุลยเดช
ทรงเครื่องบรมขัตติยราชภูษิตาภรณ์ ฉลองพระองค์ครุย ภายใต้พระบรมรูปมีข้อความว่า ภูมิพลอดุลยเดช
รัชกาลที่ ๙ ด้านหลัง
กลางเหรียญมีรูปพระราชลัญจกรในพระบาทสมเด็จพระปรมินทรมหาภูมิพลอดุลยเดช
เป็นรูปพระที่นั่งอัฐทิศอุทุมพรราชอาสน์ ภายใต้พระสัปตปฎลเศวตฉัตร
มีพระมหาอุณาโลมประดิษฐานอยู่ตรงกลางพระแสงจักร
มีรัศมีเปล่งออกโดยรอบภายในวงขอบเหรียญเบื้องบนมีข้อความว่า มหามงคลพระชนมพรรษา ๖๐ เบื้องล่างมีข้อความว่า ๕ ธันวาคม ๒๕๓๐
มีดอกประจำยามคั่นระหว่างข้อความทั้งสอง ขอบนอกเหรียญเบื้องบนมีจักรและตรีศูลอันเป็นสัญลักษณ์
และตรามหาจักรีบรมราชวงศ์ ด้านหลังจักรและตรีศูลมีห่วง
สำหรับบุรุษใช้ห้อยกับแพรแถบ กว้าง ๓๐ มิลลิเมตร
พื้นของแพรแถบเป็นสีเหลืองส้มอันเป็นสีพฤหัสบดีซึ่งเป็นมูละตามดวงพระบรมราชสมภพ
ริมด้านขวาและด้านซ้ายของแพรแถบเป็นริ้วสีขาวอันหมายถึงสีประจำวันพระบรมราชสมภพ
สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
 
มาตรา ๔ 
บุคคลมีสิทธิประดับเหรียญนี้ได้ตั้งแต่วันที่ ๕ ธันวาคม พ.ศ. ๒๕๓๐
เป็นต้นไป
 
มาตรา ๕ 
การประดับเหรียญนี้ให้ประดับได้อย่างเครื่องราชอิสริยาภรณ์
หากไม่ประดับอย่างเครื่องราชอิสริยาภรณ์
จะประดับโดยใช้ห้อยคอหรือโดยวิธีอื่นที่สมควรโดยไม่มีแพรแถบก็ได้
 
มาตรา ๖ 
ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่น
เพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก ป.  ติณสูลานนท์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ เนื่องจากนายกรัฐมนตรี
โดยความเห็นชอบของคณะรัฐมนตรี ได้พิจารณาเห็นสมควรให้มีเหรียญที่ระลึกในโอกาสเฉลิมพระชนมายุ
๖๐ พรรษา ใน พ.ศ. ๒๕๓๐
เพื่อเป็นการเทิดพระเกียรติและรำลึกในพระมหากรุณาธิคุณในองค์พระบาทสมเด็จพระปรมินทรมหาภูมิพลอดุลยเดช
ที่ได้ทรงประกอบพระราชกรณียกิจอันเป็นคุณประโยชน์อย่างยิ่งต่อประเทศชาติและอาณาประชาราษฎร์มาโดยตลอด
 จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วิมล/ผู้จัดทำ
๑๖ ธันวาคม ๒๕๕๖
 
วิชพงษ์/ตรวจ
๘ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๑๐๓/ตอนที่ ๒๒๗/ฉบับพิเศษ หน้า ๑/๒๔ ธันวาคม ๒๕๒๙




