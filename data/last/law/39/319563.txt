








พระราชบัญญัติ






พระราชบัญญัติ
ยกเว้นค่าธรรมเนียมบางประเภทให้แก่ผู้ได้รับ
พระราชทานเหรียญกล้าหาญ
พ.ศ. ๒๕๒๖
                   
 
ภูมิพลอดุลยเดช ป.ร.
ให้ไว้ ณ วันที่ ๓ เมษายน
พ.ศ. ๒๕๒๖
เป็นปีที่ ๓๘
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรยกเว้นค่าธรรมเนียมบางประเภทให้แก่ผู้ได้รับพระราชทานเหรียญกล้าหาญ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติยกเว้นค่าธรรมเนียมบางประเภทให้แก่ผู้ได้รับพระราชทานเหรียญกล้าหาญ
พ.ศ. ๒๕๒๖
 
มาตรา
๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓ 
ผู้ได้รับพระราชทานเหรียญกล้าหาญตามกฎหมายว่าด้วยเหรียญกล้าหาญ
ให้ได้รับยกเว้นค่าธรรมเนียมตามกฎหมายที่ระบุในบัญชีท้ายพระราชบัญญัตินี้
การยกเว้นค่าธรรมเนียมตามวรรคหนึ่ง
ให้ได้รับยกเว้นเฉพาะค่าธรรมเนียมเท่านั้น
ไม่รวมถึงการที่ต้องปฏิบัติการอย่างอื่นตามกฎหมายว่าด้วยการนั้น ๆ
 
มาตรา
๔  ในการขอยกเว้นค่าธรรมเนียมตามมาตรา
๓ ให้ผู้ขอแสดงบัตรประจำตัวผู้ได้รับพระราชทานเหรียญกล้าหาญที่กระทรวงกลาโหมออกให้ต่อพนักงานเจ้าหน้าที่
หรือเจ้าพนักงานซึ่งปฏิบัติการตามกฎหมายว่าด้วยการนั้น ๆ
 
มาตรา
๕ 
ผู้ใดขอยกเว้นค่าธรรมเนียมตามพระราชบัญญัตินี้ โดยไม่มีสิทธิได้รับยกเว้น
ต้องระวางโทษจำคุกไม่เกินหนึ่งเดือน หรือปรับไม่เกินสามร้อยบาท หรือทั้งจำทั้งปรับ
 
มาตรา
๖ 
ให้รัฐมนตรีว่าการกระทรวงกลาโหมและรัฐมนตรีว่าการกระทรวงอื่นซึ่งรักษาการตามกฎหมายว่าด้วยการนั้น
ๆ ตามที่ระบุในบัญชีท้ายพระราชบัญญัติรักษาการตามพระราชบัญญัตินี้
 
 
ผู้รับสนองพระบรมราชโองการ
พลเอก ป.  ติณสูลานนท์
นายกรัฐมนตรี


บัญชีท้ายพระราชบัญญัติ
 
 




ลำดับที่


ค่าธรรมเนียม


การยกเว้น





๑


ตามกฎหมาย
  ระเบียบ กฎ หรือข้อบังคับของราชการส่วนท้องถิ่น
  หรือรัฐวิสาหกิจตามกฎหมายว่าด้วยวิธีการงบประมาณ
 


ยกเว้นให้เฉพาะค่าธรรมเนียมการสอบแข่งขันหรือสอบคัดเลือกเข้าทำงาน
 




๒


ตามกฎหมายว่าด้วยการเดินเรือในน่านน้ำไทย


ยกเว้นให้เฉพาะค่าธรรมเนียมสำหรับการสอบความรู้ผู้ควบคุมเรือ
  และผู้ควบคุมเครื่องจักรเรือ
  ทุกชั้น
 




๓


ตามกฎหมายว่าด้วยรถยนต์


ยกเว้นให้เฉพาะค่าธรรมเนียมใบอนุญาตขับรถ
  ทุกชนิด
 




๔


ตามกฎหมายว่าด้วยการขนส่งทางบก


ยกเว้นให้เฉพาะค่าธรรมเนียมใบอนุญาตผู้ขับรถและใบอนุญาตนายตรวจ
 




๕


ตามประมวลกฎหมายแพ่งและพาณิชย์


ยกเว้นให้เฉพาะค่าธรรมเนียมเกี่ยวกับการทำพินัยกรรมทั้งหมด  เว้นแต่ที่ทำนอกที่ว่าการอำเภอ
 




๖


ตามกฎหมายว่าด้วยล้อเลื่อน


ยกเว้นให้เฉพาะค่าธรรมเนียม
  ดังนี้
(๑)
  ใบอนุญาตขับขี่รถจักรยาน ๒ ล้อ
(๒)
  ใบอนุญาตขับขี่ล้อเลื่อนอื่นนอกจากเกวียน
 




๗


ตามกฎหมายว่าด้วยสัตว์พาหนะ


ยกเว้นให้เฉพาะค่าธรรมเนียม
  ดังนี้
(๑)
  ค่าจดทะเบียนทำตั๋วรูปพรรณโค กระบือ      ไม่เกิน ๔ ตัว
(๒)
  ค่าสลักหลังตั๋วรูปพรรณโอนกรรมสิทธิ์ หรือ                     
  การจำนอง
(๓)
  ค่ารับขึ้นทะเบียนการย้าย
(๔)
  ค่าแก้ตำหนิในตั๋วรูปพรรณ
ทั้งนี้
  จะได้รับยกเว้นเฉพาะในท้องที่อำเภอที่ผู้ได้รับยกเว้นมีภูมิลำเนาอยู่
 




๘


ตามกฎหมายว่าด้วยการชลประทานหลวง


ยกเว้นให้เฉพาะค่าบำรุงทางน้ำชลประทานสำหรับเรือขนาดกว้างไม่เกิน
  ๒ เมตร ที่มิใช่เรือยนต์ หรือเรือกลไฟ 
  ทั้งนี้ จะได้รับยกเว้นเฉพาะเรือ ซึ่งเป็นของตนเอง และนำผ่านเอง
 




๙


ตามกฎหมายว่าด้วยอาวุธปืน
  เครื่องกระสุนปืน วัตถุระเบิด ดอกไม้เพลิง และสิ่งเทียมอาวุธปืน


ยกเว้นให้เฉพาะค่าธรรมเนียม
  ดังนี้
(๑)
  ใบอนุญาตให้มีและใช้อาวุธปืน
(๒)
  ใบอนุญาตให้สั่งหรือนำเข้าซึ่งอาวุธปืน
(๓) ใบอนุญาตให้ซื้ออาวุธปืน
ทั้งนี้
  จะได้รับยกเว้นเฉพาะอาวุธปืน ๑ กระบอก
 




๑๐


ตามกฎหมายว่าด้วยโรงเรียนราษฎร์


ยกเว้นให้เฉพาะค่าธรรมเนียม
  ดังนี้
(๑)
  ใบอนุญาตให้เป็นเจ้าของ
(๒)
  ใบอนุญาตให้เป็นผู้จัดการ
(๓)
  ใบอนุญาตให้เป็นครูใหญ่




 


 


(๔)
  ใบอนุญาตให้เป็นครู




 


 


(๕) ใบอนุญาตอื่น
ทั้งนี้
  จะได้รับยกเว้นเพียงอย่างละ ๑ ฉบับ
 




๑๑


ตามกฎหมายว่าด้วยระเบียบข้าราชการประเภทต่าง
  ๆ ของราชการส่วนกลาง


ยกเว้นให้เฉพาะค่าธรรมเนียมการสอบแข่งขันหรือสอบคัดเลือกเข้ารับราชการ
 




๑๒


ตามกฎหมายว่าด้วยการกำหนดอัตราค่าธรรมเนียมอำเภอ


ยกเว้นให้เฉพาะค่าธรรมเนียม
  ดังนี้
(๑)
  ค่าธรรมเนียมตราสิน (ไม่ใช่คดีอาญา)
     (ก) ค่าทำตราสิน
     (ข)
  ค่าคัดสำเนาตราสิน
(๒)
  ค่าธรรมเนียมชันสูตร (ไม่ใช่คดีอาญา)
     (ก) ค่าทำชันสูตร
     (ข)
  ค่าคัดสำเนาชันสูตร
(๓)
  ค่าธรรมเนียมอายัดทรัพย์ (ไม่ใช่คดีอาญา)
     (ก) ค่าอายัดทรัพย์
     (ข)
  ค่าคัดสำเนาอายัดทรัพย์




๑๓


ตามกฎหมายว่าด้วยชื่อบุคคล


ยกเว้นให้ทั้งหมด




 


 


 



 


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่สมควรให้ผู้ได้รับพระราชทานเหรียญกล้าหาญได้รับยกเว้นค่าธรรมเนียมบางประเภทเช่นเดียวกับผู้ได้รับพระราชทานเหรียญชัยสมรภูมิ  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
หยก/ปรับปรุง
๒๖ มีนาคม ๒๕๕๖
สุพิชชา/ตรวจ
๑ เมษายน ๒๕๕๖
 
 
 
 
 
 
 





[๑] ราชกิจจานุเบกษา
เล่ม ๑๐๐/ตอนที่ ๕๕/ฉบับพิเศษ หน้า ๑๖/๗ เมษายน ๒๕๒๖




