








พระราชบัญญัติเหรียญศารทูลมาลา






พระราชบัญญัติเหรียญศารทูลมาลา
พระพุทธศักราช ๒๔๖๘[๑]
                   
 
สมเด็จพระรามาธิบดีศรีสินทรมหาวชิราวุธ
พระมงกุฎเกล้าเจ้าอยู่หัว มีพระบรมราชโองการดำรัสเหนือเกล้าฯ สั่งว่า
นับแต่กาลที่ได้เสด็จเถลิงถวัลยราชสมบัติบรรจบรอบปีที่ ๑๕ ในพระพุทธศักราช ๒๔๖๘
นี้ ซึ่งกองเสือป่าอาสาสมัครก็ได้ดำเนินตามกระแสพระบรมราโชบาย
จนประสบผลแล้วซึ่งความยั่งยืนมั่นคงเป็นปึกแผ่นเผยแผ่ไปทั่วพระราชอาณาจักรสยามแล้ว
จึงเป็นการสมควรที่จะสถาปนาเหรียญสำหรับพระราชทานเป็นบำเหน็จความชอบแก่ผู้ที่ปฏิบัติราชการเสือป่าด้วยความอุตสาหะอันยั่งยืน
ที่รับราชการมาครบกำหนด ๑๕ ปีบริบูรณ์ จึ่งทรงพระกรุณาโปรดเกล้าฯ
ให้ตราพระราชบัญญัติไว้ดังนี้
 
มาตรา ๑  พระราชบัญญัตินี้ให้เรียกว่า
พระราชบัญญัติเหรียญศารทูลมาลา พระพุทธศักราช ๒๔๖๘ ให้ใช้ตั้งแต่วันที่ ๑ มกราคม
พ.ศ. ๒๔๖๘ เป็นต้นไป
 
มาตรา ๒ 
เหรียญศารทูลมาลาเทียบเหรียญจักรพรรดิมาลาเป็นเหรียญเงินมีสัณฐานเป็นรูปจักรหมายยศเสือป่า
ด้านหน้าเป็นรูปหน้าเสือทรงมงกุฎอยู่กลางในวงจักร
ด้านหลังตรงกลางมีอักษรพระบรมนามาภิไธยย่อ ร.ร. ๖ มีอักษรจารึกวงรอบข้างบนว่า บำเหน็จแห่งความยั่งยืน และจารึกอักษรที่วงรอบข้างล่างว่า ในราชการเสือป่า
๑๕ ปี ที่ร้อยแพรแถบสีดำเหลืองสลับกันเป็นลายรุ้งเป็นรูปวชิระสองคมมีเข็มกลัดเงิน
เบื้องบนแพรแถบจารึกอักษรว่า เสียชีพอย่าเสียสัตย์ สำหรับติดอกเสื้อข้างซ้าย
 
มาตรา ๓ 
ผู้ที่ได้รับพระราชทานเหรียญศารทูลมาลานี้มีประกาศนียบัตรพระราชหัตถ์เลขาประทับพระราชลัญจกรสำหรับเหรียญนี้ด้วยเป็นสำคัญ
 
มาตรา ๔ 
เหรียญศารทูลมาลานี้เมื่อผู้รับพระราชทานสิ้นชีพล่วงลับไปแล้ว
ทรงพระกรุณาโปรดเกล้าฯ
พระราชทานให้ไว้เป็นที่ระลึกแก่บุตรหลานสืบต่อไปไม่ต้องส่งคืน แต่ผู้ที่ได้รับต่อ
ๆ กันไปดังนี้ จะใช้ติดเหรียญนี้ประดับกายไม่ได้ เป็นแต่พระราชทานให้เก็บไว้เป็นที่ระลึกเท่านั้น
 
มาตรา ๕ 
ถ้าผู้ที่ได้รับพระราชทานเหรียญศารทูลมาลานี้มีความผิดต้องถอดจากยศเสือป่าหรือยศบรรดาศักดิ์เมื่อใด
ให้เจ้าพนักงานเรียกเหรียญและประกาศนียบัตรคืนทันที
 
มาตรา ๖ 
เหรียญศารทูลมาลาตามที่ได้กล่าวมาแล้วนี้ สำหรับพระราชทานแก่นายเสือป่าชั้นสัญญาบัตรและชั้นประทวน
นับแต่ชั้นนายหมู่ใหญ่ขึ้นไป
 
มาตรา ๗ 
กำหนดเวลาของผู้ที่จะได้รับพระราชทานเหรียญศารทูลมาลานี้
ให้นับตั้งแต่วันประกาศของกองเสือป่าอาสาสมัครให้ผู้นั้นเป็นสมาชิก
ผู้ออกจากตำแหน่งประจำการเป็นกองหนุนและกองนอก ไม่นับเข้าในเกณฑ์ที่จะได้รับพระราชทาน
 
มาตรา ๘ 
ผู้ใดซึ่งเป็นผู้สมควรจะได้รับพระราชทานตามพระราชบัญญัตินี้แล้ว แต่ผู้นั้นประพฤติชั่วอย่างใด ๆ
ซึ่งทรงพระดำริเห็นว่ายังไม่ควรจะพระราชทานก็จะโปรดเกล้าฯ ให้งดไว้ ยังไม่พระราชทาน
หรือถ้าได้รับพระราชทานไปแล้วภายหลังปรากฏว่าเป็นผู้ประพฤติชั่วตามที่กล่าวมาแล้ว
จะโปรดเกล้าฯ ให้เรียกเหรียญและประกาศนียบัตรคืนตามพระราชดำริเห็นสมควร
 
มาตรา ๙ 
นอกจากที่ได้กล่าวมาแล้วนี้
ผู้ใดที่ทรงพระราชดำริเห็นสมควรจะได้รับพระราชทาน จะได้ทรงพระกรุณาโปรดเกล้าฯ
พระราชทานเป็นพิเศษ
 
มาตรา ๑๐ 
ห้ามมิให้ผู้ที่ไม่ได้รับพระราชทานเหรียญนี้
ติดเหรียญปลอมดังผู้ที่ได้รับพระราชทาน
 
มาตรา ๑๑ 
ให้กรมปลัดเสือป่าเป็นเจ้าหน้าที่รักษาพระราชบัญญัตินี้
ให้ดำเนินไปโดยถูกต้องตามพระราชบัญญัติทุกประการ
 
พระราชบัญญัติตราไว้แต่วันที่
๑ เดือนเมษายน พระพุทธศักราช ๒๔๖๘ เป็นปีที่ ๑๖ ในรัชกาลปัจจุบันนี้
 
 
 
 
 
 
 
 
 
 
วันทิตา/ผู้จัดทำ
๒๔ ธันวาคม ๒๕๕๖
 
วิชพงษ์/ตรวจ
๙ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๔๒/-/หน้า ๑/๕ เมษายน ๒๔๖๘




