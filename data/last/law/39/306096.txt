








พระราชบัญญัติ






พระราชบัญญัติ
เหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีกาญจนาภิเษก
พ.ศ. ๒๕๓๙
                   
 
ภูมิพลอดุลยเดช ป.ร.
ให้ไว้ ณ วันที่ ๑๑ เมษายน
พ.ศ. ๒๕๓๙
เป็นปีที่ ๕๑
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีกาญจนาภิเษก
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า
พระราชบัญญัติเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีกาญจนาภิเษก พ.ศ. ๒๕๓๙
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ให้มีเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีกาญจนาภิเษก ลักษณะเป็นเหรียญรูปไข่ ขนาดกว้าง ๓๐ มิลลิเมตร
สูง ๓๕ มิลลิเมตร ทำด้วยทองคำและเงินกาไหล่ทองด้านหน้า
กลางเหรียญมีพระบรมรูปพระบาทสมเด็จพระปรมินทรมหาภูมิพลอดุลยเดชทรงเครื่องบรมขัตติยราชภูษิตาภรณ์ฉลองพระองค์ครุย
ทรงพระมหาพิชัยมงกุฎ ทรงฉลองพระบาทเชิงงอน
พระหัตถ์ทรงจับพระแสงขรรค์ชัยศรีวางพาดบนพระเพลาประทับเหนือพระที่นั่งภัทรบิฐ
ด้านข้างพระที่นั่งสองข้างมีโต๊ะเคียงสลักลายมังกรโต๊ะเคียงด้านขวาทอดเครื่องราชูปโภคพานพระขันหมาก
โต๊ะเคียงด้านซ้ายทอดเครื่องราชูปโภคพระมณฑปรัตนกรัณฑ์และทอดพระเต้าทักษิโณทก
ด้านหลัง กลางเหรียญมีตราสัญลักษณ์งานฉลองสิริราชสมบัติครบ ๕๐ ปี ภายในวงขอบเหรียญ
ด้านขวามีข้อความว่า ฉลองสิริราชสมบัติครบ ๕๐ ปี ด้านซ้ายมีข้อความว่า ๙ มิถุนายน พ.ศ. ๒๕๓๙ เบื้องล่างมีข้อความว่า กาญจนาภิเษก
ขอบนอกเหรียญเบื้องบนเป็นพระแสงขรรค์ชัยศรีไขว้กับพระคทาจอมพล
มีอุณาโลมเป็นเลขเก้า อันเป็นสัญลักษณ์แห่งรัชกาล
ด้านหลังพระแสงขรรค์ชัยศรีไขว้กับพระคทาจอมพล มีห่วงสำหรับบุรุษใช้ห้อยกับแพรแถบ
กว้าง ๓๒ มิลลิเมตร พื้นของแพรแถบเป็นสีเหลือง อันเป็นสีประจำมหาจักรีบรมราชวงศ์
มีริ้วสีน้ำเงินห้าริ้ว
อันเป็นสีสัญลักษณ์ของพระมหากษัตริย์สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
 
มาตรา ๔ 
บุคคลมีสิทธิประดับเหรียญนี้ได้ตั้งแต่วันที่ ๙ มิถุนายน พ.ศ. ๒๕๓๙
เป็นต้นไป
 
มาตรา ๕ 
การประดับเหรียญนี้ให้ประดับได้อย่างเครื่องราชอิสริยาภรณ์
หากไม่ประดับอย่างเครื่องราชอิสริยาภรณ์
จะประดับโดยใช้ห้อยคอหรือโดยวิธีอื่นที่สมควรโดยไม่มีแพรแถบก็ได้
 
มาตรา ๖ 
ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่นเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
บรรหาร  ศิลปอาชา
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ เพื่อเป็นการเทิดพระเกียรติและรำลึกในพระมหากรุณาธิคุณในองค์พระบาทสมเด็จพระปรมินทรมหาภูมิพลอดุลยเดช
ที่ได้ทรงประกอบพระราชกรณียกิจอันเป็นคุณประโยชน์อย่างยิ่งต่อประเทศชาติและอาณาประชาราษฎร์มาโดยตลอด
ในวโรกาสมหามงคลสมัยพระราชพิธีกาญจนาภิเษกใน พ.ศ. ๒๕๓๙ สมควรให้มีเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีกาญจนาภิเษกขึ้น 
จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วสุ/ปรับปรุง
๒๑ เมษายน ๒๕๕๒
 
ปณตภร/ปรับปรุง
๑๒ ธันวาคม ๒๕๕๖
 
 
 





[๑] ราชกิจจานุเบกษา
เล่ม ๑๑๓/ตอนที่ ๑๒ ก/หน้า ๑/๒๔ เมษายน ๒๕๓๙




