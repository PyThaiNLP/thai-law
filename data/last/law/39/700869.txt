








พระราชบัญญัติ






พระราชบัญญัติ
เหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีรัชมังคลาภิเษก
พ.ศ. ๒๕๒๙
                   
 
ภูมิพลอดุลยเดช ป.ร.
ให้ไว้ ณ วันที่ ๑๙ ธันวาคม
พ.ศ. ๒๕๒๙
เป็นปีที่ ๔๑
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีรัชมังคลาภิเษก
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของรัฐสภา ดังต่อไปนี้ 
 
มาตรา ๑ 
พระราชบัญญัตินี้เรียกว่า พระราชบัญญัติเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีรัชมังคลาภิเษก พ.ศ. ๒๕๒๙
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ให้มีเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
มหามงคลสมัยพระราชพิธีรัชมังคลาภิเษก ลักษณะเป็นเหรียญเงินรูปกลม เส้นผ่าศูนย์กลาง
๓๐ มิลลิเมตร ด้านหน้าขอบเหรียญวงในเป็นรูปเก้าเหลี่ยม
กลางเหรียญมีพระบรมรูปพระบาทสมเด็จพระปรมินทรมหาภูมิพลอดุลยเดช
ทรงเครื่องบรมขัตติยราชภูษิตาภรณ์ ฉลองพระองค์ครุย
ภายในวงขอบเหรียญด้านขวามีข้อความว่า ภูมิพลอดุลยเดชด้านซ้ายมีข้อความว่า บรมราชาธิราช ด้านหลัง กลางเหรียญมีพระปรมาภิไธยย่อ ภปร และประกอบด้วยเครื่องเบญจราชกกุธภัณฑ์อันเป็นสัญลักษณ์แสดงความเป็นพระมหากษัตราธิราช
อันมีพระมหาพิชัยมงกุฏ พระแสงขรรค์ชัยศรี ธารพระกร ชัยพฤกษ์
พัดวาลวีชนีและพระแส้จามรี และฉลองพระบาท เบื้องล่างริมขอบเหรียญมีข้อความว่า รัชมังคลาภิเษก วันที่ ๒ กรกฎาคม พ.ศ. ๒๕๓๑
เบื้องบนของเหรียญเป็นพระนพปฎลมหาเศวตฉัตร ด้านหลังมีหูสำหรับบุรุษใช้ห้อยกับแพรแถบ
กว้าง ๓๐ มิลลิเมตร พื้นของแพรแถบเป็นสีเหลืองอันเป็นสีประจำมหาจักรีบรมราชวงศ์
และตรงกลางแพรแถบมีริ้วสีขาว กว้าง ๓ มิลลิเมตร
อันเป็นสีประจำวันพระบรมราชสมภพสำหรับสตรีที่ใช้ห้อยกับแพรแถบดังกล่าวผูกเป็นรูปแมลงปอ
 
มาตรา ๔ 
บุคคลมีสิทธิประดับเหรียญนี้ได้ตั้งแต่วันที่ ๒ กรกฎาคม พ.ศ. ๒๕๓๑
เป็นต้นไป
 
มาตรา ๕ 
การประดับเหรียญนี้ให้ประดับได้อย่างเครื่องราชอิสริยาภรณ์
หากไม่ประดับอย่างเครื่องราชอิสริยาภรณ์
จะประดับโดยใช้ห้อยคอหรือโดยวิธีอื่นที่สมควรโดยไม่มีแพรแถบก็ได้
 
มาตรา ๖ 
ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่น เพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก ป.  ติณสูลานนท์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ เนื่องจากนายกรัฐมนตรี
โดยความเห็นชอบของคณะรัฐมนตรี
ได้พิจารณาเห็นสมควรให้มีเหรียญที่ระลึกในการที่เสด็จดำรงสิริราชสมบัติยืนนานกว่าพระมหากษัตริย์พระองค์ใดในประวัติศาสตร์
เพื่อเป็นการเทิดพระเกียรติในโอกาสมหามงคลสมัยพระราชพิธีรัชมังคลาภิเษกใน พ.ศ.
๒๕๓๑ 
จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วิมล/ผู้จัดทำ
๑๖ ธันวาคม ๒๕๕๖
 
วิชพงษ์/ตรวจ
๘ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๑๐๓/ตอนที่ ๒๒๗/ฉบับพิเศษ หน้า ๕/๒๔ ธันวาคม ๒๕๒๙




