








พระราชบัญญัติ






พระราชบัญญัติ
เหรียญราชการชายแดน
พ.ศ. ๒๔๙๗
                   
 
ภูมิพลอดุลยเดช ป.ร.
ให้ไว้ ณ วันที่ ๑๑ กันยายน
พ.ศ. ๒๔๙๗
เป็นปีที่ ๙
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่ทหาร
ตำรวจ ข้าราชการ และผู้กระทำหน้าที่อย่างทหาร
หรือตำรวจได้ปฏิบัติราชการชายแดนด้วยความลำบากตรากตรำ
เพื่อรักษาไว้ซึ่งบูรณภาพแห่งราชอาณาจักร
สมควรที่จะให้มีเหรียญราชการชายแดนเพื่อพระราชทานแก่บุคคลดั่งกล่าว
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร ดั่งต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเหรียญราชการชายแดน
พ.ศ. ๒๔๙๗
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญเพื่อพระราชทานแก่ผู้ที่ได้ปฏิบัติราชการชายแดนเป็นพิเศษเกี่ยวกับการป้องกันราชอาณาจักรขึ้นอีกชนิดหนึ่ง
เรียกว่า เหรียญราชการชายแดน อักษรย่อ ช.ด.
 
มาตรา ๔ 
เหรียญราชการชายแดนนี้มีลักษณะเป็นเหรียญกลม ทำด้วยโลหะสีทอง
ด้านหน้ามีพระบรมรูปสมเด็จพระนเรศวรมหาราชกำลังทรงกระทำยุทธหัตถีกับราชศัตรู
ด้านหลังมีอักษรจารึกว่า เราปฏิบัติหน้าที่เพื่อเกียรติศักดิ์ไทย
ตัวเหรียญห้อยกับแพรแถบสีม่วง กว้าง ๓.๕ เซนติเมตร มีริ้วสีขาวใกล้ขอบทั้งสองข้าง
ข้างบนมีเข็มโลหะรูปคทาจอมพลจารึกอักษรว่า ราชการชายแดน
 
มาตรา ๕ 
เหรียญราชการชายแดนนี้จะพระราชทานแก่ทหาร ตำรวจ ข้าราชการ และผู้กระทำหน้าที่อย่างทหารหรือตำรวจ
ซึ่งเจ้ากระทรวงหรือผู้ที่ได้รับมอบหมายจากเจ้ากระทรวงหรือหน่วยทหาร
หรือตำรวจสั่งให้ปฏิบัติราชการชายแดนเป็นพิเศษเกี่ยวกับการป้องกันราชอาณาจักร
และได้ปฏิบัติสมความมุ่งหมายของทางราชการ ทั้งได้ประพฤติตนอยู่ในระเบียบวินัยอันดี
 
มาตรา ๖ 
ให้ผู้ได้รับพระราชทานเหรียญราชการชายแดนได้รับสิทธิต่าง ๆ ตามกฎหมาย
ข้อบังคับ และระเบียบแบบแผนของทางราชการ
 
มาตรา ๗ 
ถ้าผู้ที่สมควรได้รับพระราชทานเหรียญราชการชายแดนวายชนม์เสียก่อนได้รับพระราชทาน
จะได้พระราชทานแก่ทายาทโดยธรรมคนใดคนหนึ่งของผู้นั้นเพื่อเป็นเครื่องระลึกถึงความดีของผู้ที่ล่วงลับไปแล้ว
แต่ทายาทผู้นั้นหามีสิทธิที่จะประดับไม่
 
มาตรา ๘ 
เหรียญราชการชายแดนนี้พระราชทานให้เป็นกรรมสิทธิ์แก่ผู้รับ
เมื่อผู้ได้รับพระราชทานวายชนม์ ให้ทายาทโดยธรรมรักษาไว้เป็นที่ระลึก
ถ้าผู้ได้รับพระราชทานก็ดี ทายาทโดยธรรมก็ดี
กระทำความผิดร้ายแรงหรือประพฤติตนไม่สมเกียรติอาจทรงเรียกคืนได้
ถ้าส่งคืนไม่ได้ด้วยประการใด ๆ ภายในกำหนดหนึ่งเดือน ต้องใช้ราคาเหรียญนั้น
 
มาตรา ๙ 
ให้นายกรัฐมนตรีรักษาการตามพระราชบัญญัตินี้
และให้มีอำนาจวางระเบียบเกี่ยวกับการประดับเหรียญ และกรณีที่จะให้ประดับเหรียญ
ระเบียบนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
จอมพล ป.  พิบูลสงคราม
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ โดยที่ทหาร ตำรวจ ข้าราชการ
และผู้กระทำหน้าที่อย่างทหารหรือตำรวจได้ปฏิบัติราชการชายแดนด้วยความลำบากตรากตรำ
เพื่อรักษาไว้ซึ่งบูรณภาพแห่งราชอาณาจักร
สมควรที่จะให้มีเหรียญราชการชายแดนเพื่อพระราชทานแก่บุคคลดังกล่าว 
จึงจำเป็นต้องให้มีกฎหมายว่าด้วยเหรียญราชการชายแดน
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วันทิตา/ผู้จัดทำ
๒๔ ธันวาคม ๒๕๕๖
 
วิชพงษ์/ตรวจ
๙ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๗๑/ตอนที่ ๖๐/หน้า ๑๓๐๘/๒๑ กันยายน ๒๔๙๗




