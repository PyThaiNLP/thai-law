








พระราชบัญญัติ






พระราชบัญญัติ
เหรียญที่ระลึกพระราชพิธีสถาปนา
สมเด็จพระเทพรัตนราชสุดาฯ สยามบรมราชกุมารี
พ.ศ. ๒๕๒๑
                   
 
ภูมิพลอดุลยเดช ป.ร.
ให้ไว้ ณ วันที่ ๑๖ กันยายน
พ.ศ. ๒๕๒๑
เป็นปีที่ ๓๓
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญที่ระลึกพระราชพิธีสถาปนาสมเด็จพระเทพรัตนราชสุดาฯ
สยามบรมราชกุมารี
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเหรียญที่ระลึกพระราชพิธีสถาปนาสมเด็จพระเทพรัตนราชสุดาฯ
สยามบรมราชกุมารี พ.ศ. ๒๕๒๑
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญที่ระลึกพระราชพิธีสถาปนาสมเด็จพระเทพรัตนราชสุดาฯ สยามบรมราชกุมารี
มีลักษณะเป็นเหรียญเงินรูปกลมแบนเส้นผ่าศูนย์กลาง ๓.๑ เซนติเมตร
ด้านหน้ากลางเหรียญมีพระฉายาลักษณ์สมเด็จพระเทพรัตนราชสุดา เจ้าฟ้ามหาจักรีสิรินธร
รัฐสีมาคุณากรปิยชาติสยามบรมราชกุมารี ผินพระพักตร์เฉียงทางเบื้องซ้าย
ทรงฉลองพระองค์ชุดไทย ทรงสะพักปักดิ้นทอง เข็มกลัดนพเก้า ประดับเครื่องขัตติยราชอิสริยาภรณ์อันมีเกียรติคุณรุ่งเรืองยิ่งมหาจักรีบรมราชวงศ์
และเหรียญรัตนาภรณ์รัชกาลที่ ๙ และมีลายกลีบดอกรักอยู่โดยรอบชิดวงขอบ ด้านหลัง
กลางเหรียญมีพระนามาภิไธยย่อ สธ ไขว้ ภายใต้มงกุฎขัตติยราชนารีไม่มีพระจอน
ภายในวงขอบเบื้องบนมีข้อความว่า พระราชพิธีสถาปนา
สมเด็จพระเทพรัตนราชสุดาฯ สยามบรมราชกุมารี เบื้องล่างมีข้อความว่า ๕ ธันวาคม ๒๕๒๐
โดยมีดอกประจำยามประกอบหัวท้าย เบื้องบน มีมงกุฎขัตติยราชนารี ไม่มีพระจอน หลังมงกุฎมีห่วง สำหรับบุรุษใช้ห้อยกับแพรแถบ กว้าง ๓.๑
เซนติเมตร พื้นของแพรแถบด้านขวาเป็นสีเหลือง ด้านซ้ายเป็นสีม่วง ขอบนอกของสีเหลืองมีริ้วขนาดเล็กสีม่วง
และขอบนอกของสีม่วงมีริ้วขนาดเล็กสีเหลือง
สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
 
มาตรา ๔ 
บุคคลมีสิทธิประดับเหรียญนี้ได้
การประดับเหรียญนี้ให้ประดับได้อย่างเครื่องราชอิสริยาภรณ์
ถ้าไม่ประดับอย่างเครื่องราชอิสริยาภรณ์
จะประดับโดยใช้ห้อยคอหรือโดยวิธีอื่นที่สมควรโดยไม่มีแพรแถบก็ได้
 
มาตรา ๕ 
ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่นเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก เกรียงศักดิ์
 ชมะนันทน์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
เพื่อเป็นการเทิดพระเกียรติและแสดงออกซึ่งความจงรักภักดี
ในการที่สมเด็จพระเจ้าลูกเธอเจ้าฟ้าสิรินธรเทพรัตนสุดา กิติวัฒนาดุลโสภาคย์ ทรงได้รับพระราชทานสถาปนาพระราชอิสริยศักดิ์เป็นสมเด็จพระเทพรัตนราชสุดา
เจ้าฟ้ามหาจักรีสิรินธร รัฐสีมาคุณากรปิยชาติ สยามบรมราชกุมารี
สมควรให้มีเหรียญที่ระลึกขึ้น 
จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
วิภา/ผู้จัดทำ
๑๙ ธันวาคม ๒๕๕๖
 
วิชพงษ์/ตรวจ
๗ มกราคม ๒๕๕๗
 
จุฑามาศ/ปรับปรุง
๑๓ มกราคม ๒๕๕๙
 
 
 





[๑] ราชกิจจานุเบกษา
เล่ม ๙๕/ตอนที่ ๑๐๒/หน้า ๕๕๐/๒๖ กันยายน ๒๕๒๑




