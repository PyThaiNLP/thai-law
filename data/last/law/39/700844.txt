








พระราชบัญญัติ






พระราชบัญญัติ
เหรียญที่ระลึกในการเสด็จพระราชดำเนินเยือน
สหรัฐอเมริกาและทวีปยุโรป
พ.ศ. ๒๕๐๔
                   
 
ในพระปรมาภิไธย
พระบาทสมเด็จพระปรมินทรมหาภูมิพลอดุลยเดช
สังวาลย์
ผู้สำเร็จราชการแทนพระองค์
ให้ไว้ ณ วันที่ ๑๖ มกราคม
พ.ศ. ๒๕๐๔
เป็นปีที่ ๑๖
ในรัชกาลปัจจุบัน
 
โดยที่เป็นการสมควรให้มีเหรียญที่ระลึกในการที่พระบาทสมเด็จพระเจ้าอยู่หัวและสมเด็จพระบรมราชินีนาถ
เสด็จพระราชดำเนินเยือนสหรัฐอเมริกาและทวีปยุโรป
 
พระมหากษัตริย์โดยคำแนะนำและยินยอมของสภาร่างรัฐธรรมนูญในฐานะรัฐสภา
จึงมีพระบรมราชโองการให้ตราพระราชบัญญัติขึ้นไว้ ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติเหรียญที่ระลึกในการเสด็จพระราชดำเนินเยือนสหรัฐอเมริกาและทวีปยุโรป
พ.ศ. ๒๕๐๔
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญที่ระลึกในการเสด็จพระราชดำเนินเยือนสหรัฐอเมริกาและทวีปยุโรป ๒
ชนิด ดังนี้
ชนิดที่
๑ มีลักษณะเป็นเหรียญรูปกลมแบนทำด้วยโลหะสีทองหรือสีเงิน เส้นผ่าศูนย์กลาง ๓.๕
เซนติเมตร ด้านหน้ามีพระบรมรูปครึ่งพระองค์ทั้งสองพระองค์ ที่ขอบบนมีอักษร พระบาทสมเด็จพระปรมินทรมหาภูมิพลอดุลยเดช
สมเด็จพระนางเจ้าสิริกิติ์ พระบรมราชินีนาถ เบื้องบนมีเลข ๙ อยู่ภายใต้พระมหามงกุฎมีรัศมี
ด้านหลังเหรียญมีอักษร ที่ระลึกในการเสด็จพระราชดำเนินเยือนสหรัฐอเมริกาและทวีปยุโรป พุทธศักราช ๒๕๐๓ และด้านหลังพระมหามงกุฎมีห่วงสำหรับห้อยกับแพรแถบกว้าง ๓.๘ เซนติเมตร
สีขาวอยู่กลางและมีริ้วสีฟ้า สีเหลือง สีน้ำเงินและสีแดงทั้งสองข้าง
สำหรับสตรีใช้ห้อยกับแพรแถบกว้าง ๓ เซนติเมตร ผูกเป็นรูปแมลงปอ
ชนิดที่
๒ มีลักษณะเป็นเหรียญรูปเสมาทำด้วยโลหะสีทองกว้าง ๒.๔ เซนติเมตร สูง ๔.๔ เซนติเมตร
ด้านหน้ามีพระบรมรูปครึ่งพระองค์ทั้งสองพระองค์ เบื้องบนมีอักษรพระปรมาภิไธยย่อ ภ อ และ ส ก
เหนือพระปรมาภิไธยย่อมีเลข ๙ อยู่ภายใต้พระมหามงกุฎมีรัศมี ด้านหลังเหรียญมีอักษร ที่ระลึกในการเสด็จพระราชดำเนินเยือนสหรัฐอเมริกาและทวีปยุโรป พุทธศักราช
๒๕๐๓ และด้านหลังพระมหามงกุฎมีห่วงสำหรับห้อย
 
มาตรา ๔ 
บุคคลมีสิทธิประดับเหรียญนี้ได้ตั้งแต่วันเสด็จพระราชดำเนินกลับจากเยือนสหรัฐอเมริกาและทวีปยุโรปเป็นต้นไป
 
มาตรา ๕ 
เหรียญชนิดที่ ๑ ให้ประดับได้อย่างเครื่องราชอิสริยาภรณ์
ถ้าไม่ประดับอย่างเครื่องราชอิสริยาภรณ์จะประดับโดยใช้ห้อยคอหรือโดยวิธีอื่นที่สมควรโดยไม่มีแพรแถบก็ได้
เหรียญชนิดที่
๒ ให้ประดับโดยใช้ห้อยคอหรือโดยวิธีอื่นที่สมควรก็ได้
 
มาตรา ๖ 
ให้นายกรัฐมนตรีและรัฐมนตรีว่าการกระทรวงการคลังรักษาตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่นเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
จอมพล ส.  ธนะรัชต์
นายกรัฐมนตรี
 
 


หมายเหตุ :- เหตุผลในการประกาศใช้พระราชบัญญัติฉบับนี้ คือ
เพื่อเป็นการถวายความจงรักภักดีแด่พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินีนาถ ในการที่ทั้งสองพระองค์ได้เสด็จนิวัตจากการบำเพ็ญพระราชกรณียกิจอันเป็นประโยชน์ใหญ่ยิ่งแก่ประเทศชาติ
ในการเสด็จพระราชดำเนินเยือนสหรัฐอเมริกาและทวีปยุโรป
 
 
 
 
 
 
 
 
 
 
 
 
 
 
 
 
 
 
 
 
 
 
 
วิภา/ผู้จัดทำ
๑๖ ธันวาคม ๒๕๕๖
 
วิชพงษ์/ตรวจ
๗ มกราคม ๒๕๕๗
 
จุฑามาศ/ปรับปรุง
๑๓ มกราคม ๒๕๕๙
 
 
 





[๑] ราชกิจจานุเบกษา
เล่ม ๗๘/ตอนที่ ๔/หน้า ๑๙/๑๗ มกราคม ๒๕๐๔




