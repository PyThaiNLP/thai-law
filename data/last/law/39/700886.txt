








พระราชบัญญัติเหรียญทวีธาภิเศก






พระราชบัญญัติเหรียญทวีธาภิเศก
ศก ๑๒๒[๑]
                   
 
มีพระบรมราชโองการ
ในพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว
ดำรัสเหนือเกล้าฯ ให้ประกาศพระราชบัญญัติสำหรับเหรียญที่ทรงพระกรุณาโปรดเกล้าฯ
ให้สร้างขึ้นในรัตนโกสินทรศก ๑๒๒ ดังนี้
 
ทรงพระราชปรารภถึงรัชสมัย
ซึ่งได้เสด็จดำรงศิริราชสมบัติสืบบรมราชสันตติวงษ์ นับตั้งแต่วันพฤหัสบดีขึ้น ๑๕
ค่ำ เดือน ๑๑ ปีมะโรง สัมฤทธิศกจุลศักราช ๑๒๓๐ มาจนถึงวันที่ ๓ ตุลาคม
รัตนโกสินทรศก ๑๒๒ คิดเป็นวันนับได้ ๑๒๗๔๔ วัน ครบถ้วน ๒
เท่าจำนวนวันในรัชกาลแห่งสมเด็จพระบรมชนกมหาราชาธิราช
พระบาทสมเด็จพระปรเมนทรมหามงกุฎพระจอมเกล้าเจ้าอยู่หัว
เป็นอภิลักขิตสมัยมหามงคลการอันหนึ่ง
ซึ่งจะได้ทรงบำเพ็ญพระราชกุศลฉลองพระเดชพระคุณในสมเด็จพระบรมชนกนารถและสมโภชศิริราชสมบัติในปีนี้ตามอย่างแต่ก่อน
 
ทรงพระราชดำริว่า
ในการสมภาคาภิเศกและทวีธาภิเศกแต่ก่อนได้ทรงพระกรุณาโปรดเกล้าฯ
ให้สร้างเหรียญที่ระลึกสำหรับสมัยมงคลพิเศษเช่นนั้นทุกครั้งมา
แต่หาได้เป็นเครื่องประดับสำหรับเกียรติยศไม่
ครั้งนี้เป็นสมัยที่ได้เสด็จดำรงศิริราชสมบัติยืนนานกว่าพระเจ้าแผ่นดินในพระบรมวงศานุวงศ์
ซึ่งได้ดำรงกรุงรัตนโกสินทรทุกพระองค์ และประจวบ ๒
เท่ารัชกาลซึ่งติดต่อกับปัจจุบันนี้ควรที่จะให้เหรียญที่ระลึกนี้เป็นเครื่องประดับด้วยพิเศษกว่าเหรียญที่ระลึกซึ่งได้สร้างมาแต่ครั้งก่อน
ๆ
 
ทรงพระราชดำริว่า
ในรัชกาลที่ ๔ ได้ทรงสร้างเครื่องราชอิศริยาภรณ์ช้างเผือกสยามในรัชกาลปัจจุบันนี้
ได้ทรงสร้างเครื่องราชอิศริยาภรณ์มงกุฎสยาม เป็นเครื่องราชอิศริยาภรณ์คู่กัน
ควรจะใช้สายแถบของเครื่องราชอิศริยาภรณ์ทั้ง ๒ นั้น
ผสมกันเป็นแถบเดียวแต่ดวงตราในเหรียญนั้นให้คงตามแบบเหรียญสมภาคาภิเศกและเหรียญทวีธาภิเศก
ซึ่งได้เคยเป็นแบบมาแต่ก่อนแล้วเพื่อให้เป็นที่ระลึกถึงพระเดชพระคุณในพระบาทสมเด็จพระจอมเกล้าเจ้าอยู่หัวและเป็นที่ระลึกในมงคลสมัยนี้สืบไป
 
จึงทรงพระกรุณาโปรดเกล้าฯ
ให้ตราพระราชบัญญัตินี้ไว้สำหรับเหรียญที่ระลึกครั้งนี้ มีกำหนดข้อความดังต่อไปนี้
 
มาตรา ๑ 
พระราชบัญญัตินี้ ให้เรียกว่า พระราชบัญญัติเหรียญทวีธาภิเศกรัชกาลที่ ๔ รัตนโกสินทรศก ๑๒๒ ให้ใช้ได้ตั้งแต่วันที่ ๓ ตุลาคม
รัตนโกสินทรศก ๑๒๒ อันเป็นวันทวีธาภิเศกตรงตั้งแต่วันนั้นเป็นต้นไป
 
มาตรา ๒  ทรงพระกรุณาโปรดเกล้าฯ
ให้สร้างเหรียญที่ระลึกในการสมโภชศิริราชสมบัติในรัชสมัยถ้วน ๒ เท่ารัชสมัย
ในพระบาทสมเด็จพระจอมเกล้าเจ้าอยู่หัวนั้นขึ้นไว้พระราชทานนามให้เรียกว่าเหรียญทวีธาภิเศกรัชกาลที่
๔ สัณฐานของเหรียญนั้นเป็นรูปไข่ ๒ เหรียญซ้อนกันด้านหน้ากลางรูปไข่ทั้ง ๒
นั้นเป็นรูปโล่ยาว ๒ โล่ ๆ ข้างหน้าเป็นตราจุลมงกุฎรองพาน ๒ ชั้น
โล่หลังรูปมหามงกุฎรองพานอย่างเดียวกันมีสายสังวาลย์นพรัตนราชวราภรณ์วงล้อมมีใบไชยพฤกษ์ล้อม
รอบนอกมีพระแสงขรรค์กับทานพระกรไขว้กันอยู่เบื้องหลัง
มีพระอุณหิศอยู่เบื้องบนเหมือนกันทั้ง ๒ หน้ารูปไข่ ด้านหลังกลางเป็นโล่มีรูปช้าง
๓ เศียร มีกิ่งพุทธรักษาล้อม ๒ ข้าง มีพระอุณหิศอยู่เบื้องบน
ภายในพระอุณหิศมีอุณาโลมอยู่เหนือโล่ มีหนังสือโดยรอบว่า ที่ระลึกรัชกาลที่ ๕
เสมอ ๒ เท่ารัชกาลที่ ๔ รัตนโกสินทรศก ๑๒๒ เหมือนกันทั้ง ๒ หน้ารูปไข่
เหรียญหลังซ้อนทับบนเหรียญหน้า
ข้างบนมีห่วงห้อยเข้าไปรวมเป็นห่วงเดียวกันห้อยกับแพรแถบของตรามงกุฎสยามและตราช้างเผือกสยามต่อติดกันอย่างละกึ่งแถบ
ให้ใช้แพรแถบตรามงกุฏสยามอยู่หน้าตราช้างเผือกสยามอยู่หลังสำหรับติดอกเสื้อข้างซ้าย
และเหรียญนี้มี ๒ อย่าง คือ ทองอย่างหนึ่ง เงินอย่างหนึ่ง
 
มาตรา ๓ 
เหรียญทวีธาภิเศกนี้ สำหรับพระราชทานพระบรมวงษานุวงษ์ ข้าราชการ ตลอดจนมหาดเล็กทั่วไปทั้งฝ่ายหน้าฝ่ายใน
ผู้ใดสมควรจะพระราชทานชนิดใด แล้วแต่พระบาทสมเด็จพระเจ้าอยู่หัวจะทรงพระราชดำริเห็นสมควรและพระราชทาน
 
มาตรา ๔ 
เมื่อทรงพระกรุณาโปรดเกล้าฯ พระราชทานเหรียญนี้แก่ผู้ใด
ถ้าเป็นฝ่ายหน้าให้ไปลงนามยศนามเดิมและตำแหน่งราชการในสมุดสารบบที่กระทรวงวัง
ถ้าเป็นฝ่ายในให้ไปลงนามและตำแหน่งในสมุดสารบบที่เจ้าพนักงานฝ่ายใน
แล้วจะทรงพระกรุณาโปรดเกล้าฯ ให้เสนาบดีกระทรวงวังออกประกาศนียบัตรพระราชทานให้
จึ่งจะเป็นอันนับว่าได้รับพระราชทานแท้บริบูรณ์
จะใช้เหรียญนี้ติดประดับได้สืบไปในการทั้งปวง
ถ้ามิได้ไปลงนามและรับประกาศนียบัตรก่อนแล้วให้ติดใช้ได้เพียงในงานทวีธาภิเศกนี้เท่านั้น
 
มาตรา ๕ 
เหรียญทวีธาภิเศกนี้เป็นของสำหรับพระราชทานคราวเดียว เช่น เหรียญรัชฎาภิเศกเฉพาะพระราชทานแต่แก่ผู้ที่สมควรได้รับพระราชทานในรัตนโกสินทรศก
๑๒๒ ซึ่งเป็นปีทวีธาภิเศกคราวเดียวนี้เท่านั้น
 
มาตรา ๖ 
เหรียญนี้เมื่อผู้ใดได้รับพระราชทานไปแล้ว ทรงพระกรุณาโปรดเกล้าฯ
พระราชทานให้เป็นสิทธิแก่ผู้นั้น ๆ ล่วงลับไปแล้วไม่ต้องคืน
แต่ผู้อื่นที่ได้รับต่อไปนอกจากผู้ที่ได้รับพระราชทานจะใช้ติดประดับกายไม่ได้
คงให้เก็บไว้เป็นที่ระลึกสืบไปเท่านั้น
 
มาตรา ๗ 
ห้ามมิให้ผู้ที่ไม่ได้รับพระราชทานเหรียญนี้ติดเหรียญปลอมดังผู้ที่ได้รับพระราชทานและห้ามมิให้ผู้ที่ได้รับพระราชทานอย่างต่ำแก้ไขทำเหรียญอย่างสูงติด
เช่น ได้รับพระราชทานชนิดเงินเอาไปก้าไหล่ทองเช่นนี้ไม่ได้เป็นอันขาด
ถึงแม้ว่าเวลาที่ได้รับพระราชทานนั้นวาสนาบรรดาศักดิ์ยังต่ำอยู่จึ่งได้รับพระราชทานอย่างเงิน
ต่อไปถึงจะได้เลื่อนยศขึ้น อย่างไรก็ดี ก็ให้คงใช้เพียงเท่าที่ได้รับพระราชทานนั้น
เพราะเป็นเหรียญที่ระลึกเฉพาะคราวทวีธาภิเศกอย่างเดียวไม่ใช่สำหรับพระราชทานต่อไปอีก
 
มาตรา ๘  ให้กระทรวงวังและกรมพระอาลักษณ์
เป็นเจ้าหน้าที่รักษาพระราชบัญญัตินี้โดยกวดขันอย่าให้เคลื่อนคลาดไปได้
 
ประกาศมา ณ วันที่ ๓ ตุลาคม รัตนโกสินทรศก ๑๒๒
เป็นปีที่ ๓๖ หรือวันที่ ๑๒๗๔๔ ในรัชกาลปัจจุบันนี้ 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
ปริญสินีย์/ผู้จัดทำ
๑๙ ธันวาคม ๒๕๕๖
 
วิชพงษ์/ตรวจ
๒ มกราคม ๒๕๕๗
 
 
 





[๑] ราชกิจจานุเบกษา
เล่ม ๒๐/-/หน้า ๔๓๐/วันที่ ๔ ตุลาคม ๒๔๔๖




