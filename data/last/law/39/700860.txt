








พระราชบัญญัติ






พระราชบัญญัติ
เหรียญที่ระลึกสมโภชกรุงรัตนโกสินทร์
๒๐๐ ปี
พ.ศ. ๒๕๒๕
                   
 
ภูมิพลอดุลยเดช ป.ร.
ให้ไว้ ณ วันที่ ๒๗ มกราคม
พ.ศ. ๒๕๒๕
เป็นปีที่ ๓๗
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญที่ระลึกสมโภชกรุงรัตนโกสินทร์
๒๐๐ ปี
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้ 
 
มาตรา ๑ 
พระราชบัญญัตินี้เรียกว่า พระราชบัญญัติเหรียญที่ระลึกสมโภชกรุงรัตนโกสินทร์
๒๐๐ ปี พ.ศ. ๒๕๒๕
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้มีเหรียญที่ระลึกสมโภชกรุงรัตนโกสินทร์ ๒๐๐ ปี
มีลักษณะเป็นเหรียญเงินรูปกลม เส้นผ่าศูนย์กลาง ๓.๑ เซนติเมตร ด้านหน้า
กลางเหรียญมีพระบรมรูปพระบาทสมเด็จพระปรมินทรมหาจักรีบรมนาถ พระพุทธยอดฟ้าจุฬาโลก
(สมเด็จพระพุทธยอดฟ้ามหาราช) และพระบาทสมเด็จพระปรมินทรมหาภูมิพลอดุลยเดช
ผินพระพักตร์ทางเบื้องขวา ภายในวงขอบเหรียญด้านขวามีข้อความว่า รัชกาลที่ ๑ ด้านซ้ายมีข้อความว่า รัชกาลที่ ๙ ด้านหลัง
กลางเหรียญมีรูปปทุมอุณาโลมอันเป็นพระราชสัญลักษณ์ในพระบาทสมเด็จพระพุทธยอดฟ้าจุฬาโลก
(สมเด็จพระพุทธยอดฟ้ามหาราช) ประดิษฐานอยู่กลางพระแสงจักร
ภายในวงขอบเหรียญมีข้อความว่า สมโภชกรุงรัตนโกสินทร์ ๒๐๐ ปี
พ.ศ. ๒๕๒๕
เบื้องบนมีตราจักรีในทรงพุ่มข้าวบิณฑ์หลังตราจักรีมีห่วงสำหรับบุรุษใช้ห้อยกับแพรแถบ
กว้าง ๓.๑ เซนติเมตร
พื้นของแพรแถบมีริ้วสีเขียวขนาดใหญ่อันเป็นสีประจำวันพระบรมราชสมภพของพระบาทสมเด็จพระพุทธยอดฟ้าจุฬาโลก
(สมเด็จพระพุทธยอดฟ้ามหาราช)
ด้านขวาและด้านซ้ายของริ้วสีเขียวเป็นริ้วสีขาวอันเป็นสีประจำวันพระบรมราชสมภพของพระบาทสมเด็จพระเจ้าอยู่หัวภูมิพลอดุลยเดช
ต่อจากริ้วสีขาวเป็นริ้วสีชมพูอันเป็นสีประจำวันที่ประดิษฐานมหาจักรีบรมราชวงศ์ครบ
๒๐๐ ปี ริมสุดด้านขวาและด้านซ้ายของแพรแถบเป็นริ้วสีเหลืองขนาดเล็ก
อันเป็นสีประจำมหาจักรีบรมราชวงศ์
สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
 
มาตรา ๔  บุคคลมีสิทธิประดับเหรียญนี้ได้ตั้งแต่วันพระราชพิธีสมโภชกรุงรัตนโกสินทร์
๒๐๐ ปี เป็นต้นไป
 
มาตรา ๕ 
การประดับเหรียญนี้ให้ประดับได้อย่างเครื่องราชอิสริยาภรณ์ หากไม่ประดับอย่างเครื่องราชอิสริยาภรณ์
จะประดับโดยใช้ห้อยคอหรือโดยวิธีอื่นที่สมควรโดยไม่มีแพรแถบก็ได้
 
มาตรา ๖ 
ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่นเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก ป.  ติณสูลานนท์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
เนื่องจากจะมีการสมโภชกรุงรัตนโกสินทร์ ๒๐๐ ปี ใน พ.ศ. ๒๕๒๕
ในการนี้สมควรให้มีการจัดสร้างเหรียญขึ้นเพื่อเป็นที่ระลึกในโอกาสดังกล่าว
ประกอบกับเพื่อให้เป็นการสอดคล้องกับโบราณราชประเพณีที่เคยสมโภชกรุงรัตนโกสินทร์
๑๐๐ ปี และ ๑๕๐ ปี ซึ่งในครั้งนั้นได้มีการจัดทำเหรียญศตพรรษมาลาและเหรียญเฉลิมพระนคร
๑๕๐ ปี ขึ้นไว้ตามลำดับ 
จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วิมล/ผู้จัดทำ
๑๖ ธันวาคม ๒๕๕๖
 
วิชพงษ์/ตรวจ
๘ มกราคม ๒๕๕๗
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๙๙/ตอนที่ ๑๕/ฉบับพิเศษ หน้า ๑/๓ กุมภาพันธ์ ๒๕๒๕




