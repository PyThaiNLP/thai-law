








พระราชบัญญัติ






พระราชบัญญัติ
เหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
เนื่องในโอกาสพระราชพิธีมหามงคลเฉลิมพระชนมพรรษา
๖ รอบ
๕ ธันวาคม ๒๕๔๒
พ.ศ. ๒๕๔๒
                   
 
ภูมิพลอดุลยเดช ป.ร.
ให้ไว้ ณ วันที่ ๕ กันยายน
พ.ศ. ๒๕๔๒
เป็นปีที่ ๕๔
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๕ ธันวาคม ๒๕๔๒
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๕ ธันวาคม ๒๕๔๒ พ.ศ. ๒๕๔๒
 
มาตรา
๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓ 
ให้มีเหรียญเฉลิมพระเกียรติพระบาทสมเด็จพระปรมินทรมหาภูมิพลอดุลยเดช
เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๕ ธันวาคม ๒๕๔๒
ลักษณะเป็นเหรียญกลม ขนาดเส้นผ่าศูนย์กลาง ๓๒ มิลลิเมตร ทำด้วยเงิน ด้านหน้า
กลางเหรียญมีพระบรมรูปพระบาทสมเด็จพระปรมินทรมหาภูมิพลอดุลยเดชทรงเครื่องบรมขัตติยราชภูษิตาภรณ์
ฉลองพระองค์ครุยทรงพระมาลาเส้าสูงด้านหลัง
กลางเหรียญมีตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา
๖ รอบ ๕ ธันวาคม ๒๕๔๒ ภายในวงขอบเหรียญเบื้องบนมีข้อความว่า
มหามงคลเฉลิมพระชนมพรรษา ๖ รอบ เบื้องล่างมีข้อความว่า ๕ ธันวาคม ๒๕๔๒
โดยมีดอกประจำยามคั่นข้อความระหว่าง เบื้องบนกับเบื้องล่างทั้งสองข้าง ขอบนอกเหรียญเบื้องบนเป็นตัวเลขไทย
๗๒ โดยมีส่วนปลายของเลข ๗ และเลข ๒ โค้งบรรจบกันด้านบน ตรงกลางระหว่างเลข
๗ กับเลข ๒ มีพระปรมาภิไธยย่อ ภปร ภายใต้พระมหาพิชัยมงกุฎ
ด้านหลังมีห่วงสำหรับบุรุษใช้ห้อยกับแพรแถบกว้างประมาณ ๓๒ มิลลิเมตร
แพรแถบเป็นริ้วห้าริ้ว ตรงกลางเป็นริ้วสีเหลือง อันเป็นสีประจำมหาจักรีบรมราชวงศ์
ด้านขวาและด้านซ้ายของริ้วสีเหลืองเป็นริ้วสีขาว
อันเป็นสีประจำพระชนมวารของพระบาทสมเด็จพระเจ้าอยู่หัว
ส่วนริมของแพรแถบทั้งสองข้างเป็นริ้วสีน้ำเงิน
อันเป็นสีสัญลักษณ์ของพระมหากษัตริย์ สำหรับสตรีใช้ห้อยกับแพรแถบดังกล่าวผูกเป็นรูปแมลงปอ
 
มาตรา
๔ 
บุคคลย่อมมีสิทธิประดับเหรียญนี้ได้
การประดับเหรียญนี้ให้ประดับได้อย่างเครื่องราชอิสริยาภรณ์
หากไม่ประดับอย่างเครื่องราชอิสริยาภรณ์
จะประดับโดยใช้ห้อยคอหรือโดยวิธีอื่นที่สมควร โดยไม่มีแพรแถบก็ได้
 
มาตรา
๕  ให้นายกรัฐมนตรีและรัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเกี่ยวกับการสร้างเหรียญและกิจการอื่นเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
ชวน  หลีกภัย
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ เพื่อถวายเป็นราชสักการะ
และถวายพระพรชัยมงคล รวมทั้งเพื่อเสริมส่งพระเกียรติคุณของพระบาทสมเด็จพระปรมินทรมหาภูมิพลอดุลยเดช
ให้แผ่ไพศาลไปทั้งภายในประเทศและนานาประเทศทั่วโลก ตลอดจนน้อมนำจิตใจของปวงชนชาวไทยให้ได้แสดงความกตัญญูกตเวที
แสดงความจงรักภักดี
และสำนึกในพระมหากรุณาธิคุณแด่พระบาทสมเด็จพระปรมินทรมหาภูมิพลอดุลยเดช
สมควรให้มีเหรียญเฉลิมพระเกียรติ พระบาทสมเด็จพระปรมินทรมหาภูมิพลอดุลยเดช
เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๕ ธันวาคม ๒๕๔๒ ขึ้น  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
กุมภาพันธ์ ๒๕๕๔
 
นภาพร/ปรับปรุง
๓๑ ตุลาคม ๒๕๕๖
ณัฐพร/ตรวจ
๒๒ พฤศจิกายน ๒๕๕๖
 
 
 
 
 
 





[๑] ราชกิจจานุเบกษา
เล่ม ๑๑๖/ตอนที่ ๘๑ ก/หน้า ๓๖/๑๔ กันยายน ๒๕๔๒




