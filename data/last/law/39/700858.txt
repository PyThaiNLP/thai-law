








พระราชบัญญัติ






พระราชบัญญัติ
เหรียญกล้าหาญ
พ.ศ. ๒๕๒๑
                   
 
ภูมิพลอดุลยเดช ป.ร.
ให้ไว้ ณ วันที่ ๑๔ ตุลาคม
พ.ศ. ๒๕๒๑
เป็นปีที่ ๓๓
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรปรับปรุงกฎหมายว่าด้วยเหรียญกล้าหาญ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้ โดยคำแนะนำและยินยอมของสภานิติบัญญัติแห่งชาติ
ดังต่อไปนี้ 
 
มาตรา ๑ 
พระราชบัญญัตินี้เรียกว่า พระราชบัญญัติเหรียญกล้าหาญ พ.ศ.
๒๕๒๑
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ให้ยกเลิก
(๑)
พระราชกำหนดเหรียญกล้าหาญ พุทธศักราช ๒๔๘๔
(๒)
พระราชบัญญัติแก้ไขเพิ่มเติมพระราชกำหนดเหรียญกล้าหาญ พุทธศักราช ๒๔๘๔ พุทธศักราช
๒๔๘๕
 
มาตรา ๔ 
ให้มีเหรียญเพื่อพระราชทานแก่บุคคลหรือหน่วยทหารที่กระทำการรบอย่างกล้าหาญขึ้นอีกชนิดหนึ่ง
เรียกว่า เหรียญกล้าหาญ มีอักษรย่อว่า ร.ก. 
 
มาตรา ๕ 
เหรียญกล้าหาญนี้ มีลักษณะเป็นเหรียญโลหะกลมรมดำ ด้านหน้ามีพระบรมรูปสมเด็จพระนเรศวรมหาราชกำลังทรงกระทำยุทธหัตถีกับราชศัตรู
มีอักษรจารึกว่า สมเด็จพระนเรศวรมหาราชกู้ชาติ ด้านหลังมีอักษรจารึกว่า
เรากล้ารบเพื่อเกียรติศักดิ์ไทย
ตัวเหรียญห้อยกับแพรแถบสีแดงขาว กว้าง ๓.๕ เซนติเมตร
ข้างบนมีเข็มโลหะรมดำรูปคทาจอมพลจารึกอักษรว่า กล้าหาญ
 
มาตรา ๖ 
เหรียญกล้าหาญนี้จะพระราชทานแก่ทหาร ตำรวจ หน่วยทหาร
และผู้ที่กระทำหน้าที่อย่างทหารหรือตำรวจ ซึ่งได้กระทำการสู้รบอย่างกล้าหาญกับราชศัตรูตามหลักเกณฑ์ที่กระทรวงกลาโหมกำหนด
ถ้าบุคคลหรือหน่วยทหารที่ได้รับพระราชทานเหรียญกล้าหาญกระทำการสู้รบอย่างกล้าหาญต่อมาอีกจะได้รับพระราชทานเครื่องหมายรูปช่อชัยพฤกษ์ทำด้วยโลหะสีทองสำหรับติดที่แพรแถบต่อไปครั้งละหนึ่งเครื่องหมาย
 
มาตรา ๗ 
บุคคลหรือหน่วยทหารซึ่งได้รับพระราชทานเหรียญกล้าหาญ ให้มีประกาศนียบัตร
ทรงลงพระปรมาภิไธย ประทับพระราชลัญจกร
 
มาตรา ๘ 
ให้บุคคลซึ่งได้รับพระราชทานเหรียญกล้าหาญมีสิทธิประดับเหรียญกล้าหาญและแพรแถบเหรียญกล้าหาญได้ตามระเบียบสำนักนายกรัฐมนตรี
 
มาตรา ๙ 
เหรียญกล้าหาญที่พระราชทานให้แก่หน่วยทหารให้ประดับไว้ที่ธงไชยเฉลิมพลของหน่วยทหารนั้น
เว้นแต่ในกรณีที่หน่วยทหารที่ได้รับพระราชทานเหรียญกล้าหาญไม่มีธงไชยเฉลิมพล
ก็ให้ประดับไว้ที่ธงประจำกองของหน่วยทหารนั้น
ในกรณีที่หน่วยทหารที่ได้รับพระราชทานเหรียญกล้าหาญไม่มีทั้งธงไชยเฉลิมพลและธงประจำกองก็ให้ประดับไว้ที่ธงไชยเฉลิมพลหรือธงประจำกองของหน่วยเหนือถัดขึ้นไป
หน่วยทหารที่ได้รับพระราชทานเหรียญกล้าหาญให้มีสิทธิแสดงเครื่องหมายจำลองรูปแพรแถบเหรียญกล้าหาญที่ยุทโธปกรณ์หลักของหน่วยทหารนั้นได้
 
มาตรา ๑๐ 
ในกรณีที่บุคคลซึ่งสมควรได้รับพระราชทานเหรียญกล้าหาญตายเสียก่อนได้รับพระราชทาน
จะได้พระราชทานแก่ทายาทโดยธรรมคนใดคนหนึ่งของผู้นั้น
เพื่อเป็นเครื่องระลึกถึงความกล้าหาญของผู้ที่ล่วงลับไปแล้ว
แต่ทายาทไม่มีสิทธิประดับเหรียญกล้าหาญดังกล่าว
 
มาตรา ๑๑ 
เหรียญกล้าหาญที่พระราชทานให้แก่บุคคลให้เป็นกรรมสิทธิ์แก่ผู้รับเมื่อผู้ได้รับพระราชทานตาย
ให้ทายาทโดยธรรมรักษาไว้เป็นที่ระลึกแต่ไม่มีสิทธิประดับเหรียญกล้าหาญดังกล่าว
ถ้าผู้ได้รับพระราชทานหรือทายาทโดยธรรมผู้รักษาเหรียญกล้าหาญนั้น
กระทำความผิดร้ายแรงหรือประพฤติตนไม่สมเกียรติอาจทรงเรียกคืนได้
ถ้าส่งคืนไม่ได้ด้วยประการใด ๆ ภายในกำหนดหนึ่งเดือน ต้องใช้ราคาเหรียญนั้น
 
มาตรา ๑๒ 
ภายใต้บังคับบทบัญญัติแห่งพระราชบัญญัตินี้ ลักษณะของแพรแถบเหรียญกล้าหาญ
ลักษณะของเครื่องหมายจำลองรูปแพรแถบเหรียญกล้าหาญ
ตลอดจนวิธีการประดับและกรณีที่จะให้ประดับเหรียญกล้าหาญและแพรแถบเหรียญกล้าหาญ
และวิธีการแสดงและกรณีที่จะให้แสดงเครื่องหมายจำลองรูปแพรแถบเหรียญกล้าหาญ
ให้เป็นไปตามระเบียบสำนักนายกรัฐมนตรี
 
มาตรา ๑๓ 
บรรดาเหรียญกล้าหาญตามพระราชกำหนดเหรียญกล้าหาญ พุทธศักราช ๒๔๘๔
ซึ่งแก้ไขเพิ่มเติมโดยพระราชบัญญัติแก้ไขเพิ่มเติมพระราชกำหนดเหรียญกล้าหาญ
พุทธศักราช ๒๔๘๔ พุทธศักราช ๒๔๘๕ ให้ถือว่าเป็นเหรียญกล้าหาญตามพระราชบัญญัตินี้
 
มาตรา ๑๔ 
บรรดาบุคคลหรือหน่วยทหารซึ่งได้รับพระราชทานเหรียญกล้าหาญ ตามมาตรา ๑๓
อยู่แล้วก่อนวันที่พระราชบัญญัตินี้ใช้บังคับให้ถือว่าได้รับพระราชทานเหรียญกล้าหาญตามพระราชบัญญัตินี้
 
มาตรา ๑๕ 
ให้นายกรัฐมนตรีและรัฐมนตรีว่าการกระทรวงกลาโหมรักษาการตามพระราชบัญญัตินี้
และให้มีอำนาจวางระเบียบเพื่อปฏิบัติการตามพระราชบัญญัตินี้
ระเบียบนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
 
ผู้รับสนองพระบรมราชโองการ
พลเอก เกรียงศักดิ์  ชมะนันทน์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่เป็นการสมควรที่จะให้มีการขอพระราชทานเหรียญกล้าหาญให้แก่หน่วยทหารที่ทำการสู้รบอย่างกล้าหาญเพื่อเป็นเกียรติประวัติแก่หน่วยทหาร
เพิ่มขึ้นจากบทบัญญัติของกฎหมายในปัจจุบันที่ให้มีการพระราชทานเหรียญกล้าหาญแก่บุคคลเท่านั้น
ในการนี้จำเป็นต้องมีบทบัญญัติเพิ่มเติมเกี่ยวกับวิธีการต่าง ๆ
ในการพระราชทานเหรียญกล้าหาญแก่หน่วยทหารดังกล่าวด้วย
สมควรปรับปรุงกฎหมายว่าด้วยเหรียญกล้าหาญเสียใหม่  จึงจำเป็นต้องตราพระราชบัญญัตินี้ขึ้น
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วิมล/ผู้จัดทำ
๑๓ ธันวาคม ๒๕๕๖
 
วิชพงษ์/ตรวจ
๘ มกราคม ๒๕๕๗
 
 
 





[๑] ราชกิจจานุเบกษา
เล่ม ๙๕/ตอนที่ ๑๑๘/ฉบับพิเศษ หน้า ๑๑/๒๕ ตุลาคม ๒๕๒๑




