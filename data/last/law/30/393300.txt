








พระราชบัญญัติ






พระราชบัญญัติ
องค์กรร่วมไทย-มาเลเซีย
พ.ศ.
๒๕๓๓
                   
 
ภูมิพลอดุลยเดช
ป.ร.
ให้ไว้
ณ วันที่ ๒๙ สิงหาคม พ.ศ. ๒๕๓๓
เป็นปีที่
๔๕ ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยองค์กรร่วมไทย
มาเลเซีย
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติองค์กรร่วมไทย-มาเลเซียพ.ศ.
๒๕๓๓
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศใน
ราชกิจจานุเบกษาเป็นต้นไป
 
มาตรา ๓  บรรดาบทกฎหมาย กฎ
หรือข้อบังคับอื่นใดในส่วนที่บัญญัติไว้แล้วในพระราชบัญญัตินี้
หรือซึ่งขัดหรือแย้งกับบทแห่งพระราชบัญญัตินี้ ให้ใช้พระราชบัญญัตินี้แทน
 
มาตรา ๔  ในพระราชบัญญัตินี้
เว้นแต่ข้อความจะแสดงให้เห็นเป็นอย่างอื่น
บันทึกความเข้าใจ
ค.ศ. ๑๙๗๙ (พ.ศ. ๒๕๒๒)
หมายความว่า
บันทึกความเข้าใจระหว่างราชอาณาจักรไทยและมาเลเซียเกี่ยวกับการจัดตั้งองค์กรร่วมเพื่อแสวงประโยชน์จากทรัพยากรในพื้นดินใต้ทะเลในบริเวณที่กำหนดของไหล่ทวีปของประเทศทั้งสองในอ่าวไทย
ฉบับลงนามวันที่ ๒๑ กุมภาพันธ์ ค.ศ. ๑๙๗๙ (พ.ศ. ๒๕๒๒)
ความตกลง หมายความว่า
ความตกลงว่าด้วยธรรมนูญและเรื่องอื่นๆ
ที่เกี่ยวเนื่องกับการจัดตั้งองค์กรร่วมไทย-มาเลเซีย
ซึ่งได้ลงนามโดยรัฐบาลแห่งราชอาณาจักรไทยและรัฐบาลแห่งมาเลเซีย เมื่อวันที่ ๓๐
พฤษภาคม พ.ศ. ๒๕๓๓ ณ กรุงกัวลาลัมเปอร์ ประเทศมาเลเซีย
รัฐบาลทั้งสอง หมายความว่า
รัฐบาลแห่งราชอาณาจักรไทยและรัฐบาลแห่งมาเลเซีย
องค์กรร่วม หมายความว่า
องค์กรร่วมไทย-มาเลเซีย
กองทุน หมายความว่า
กองทุนองค์กรร่วมไทย-มาเลเซียตามมาตรา ๑๒
พื้นที่พัฒนาร่วม หมายความว่า
พื้นที่ในบริเวณที่กำหนดของไหล่ทวีปของราชอาณาจักรไทยและมาเลเซียในอ่าวไทยตามมาตรา
๙
เส้นแบ่งเขตอำนาจ หมายความว่า
เส้นตรงซึ่งเชื่อมจุดพิกัดดังต่อไปนี้
(เอ) ๖ องศา ๕๐.๐ ลิปดา เหนือ ๑๐๒ องศา ๒๑.๒
ลิปดา ตะวันออก
(เอ็กซ์) ๗ องศา ๓๕.๐ ลิปดา เหนือ ๑๐๓ องศา
๒๓.๐ ลิปดา ตะวันออก
ซึ่งแบ่งเขตอำนาจทางแพ่งและทางอาญาในพื้นที่พัฒนาร่วม
ทรัพยากรธรรมชาติ หมายความว่า
ทรัพยากรธรรมชาติใดๆ ที่ไม่มีชีวิต รวมทั้งแร่ น้ำมันแร่ดิบ และโลหะใดๆ
ปิโตรเลียม หมายความว่า
น้ำมันแร่ดิบใดๆ
หรือไฮโดรคาร์บอนอื่นใดและก๊าซธรรมชาติซึ่งอยู่ในสภาพอันเป็นธรรมชาติและก๊าซธรรมชาติเหลวที่ปากหลุม
รวมทั้งหินบิทูเมนและทรัพยากรอื่นที่สะสมอยู่เป็นชั้นๆ
ซึ่งสามารถจะสกัดน้ำมันออกมาได้
รัฐมนตรี หมายความว่า
รัฐมนตรีผู้รักษาการตามพระราชบัญญัตินี้
 
มาตรา ๕ 
ให้รัฐมนตรีว่าการกระทรวงพลังงาน*รักษาการตามพระราชบัญญัตินี้
และให้มีอำนาจแต่งตั้งพนักงานเจ้าหน้าที่กับออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้ว ให้ใช้บังคับได้
 
หมวด
๑
องค์กรร่วมไทย-มาเลเซีย
                   
 
มาตรา ๖  ให้จัดตั้งองค์กรขึ้นองค์กรหนึ่ง เรียกว่า
องค์กรร่วมไทย-มาเลเซีย
ให้องค์กรร่วมเป็นนิติบุคคล
และมีภูมิลำเนาอยู่ในราชอาณาจักรไทยและมาเลเซีย
ภายใต้บังคับและเพื่อวัตถุประสงค์แห่งพระราชบัญญัตินี้
ให้องค์กรร่วมมีอำนาจทำสัญญา ได้มา ซื้อ รับเอา
ถือเอาประโยชน์ซึ่งสังหาริมทรัพย์และอสังหาริมทรัพย์ทุกรูปแบบ
ยกเว้นการถือกรรมสิทธิ์ในที่ดิน และมีอำนาจ โอนสิทธิ มอบ คืน ก่อให้เกิดภาระติดพัน
จำนองมอบช่วง โอน หรือจำหน่าย โดยวิธีอื่นใด
หรือจัดการเกี่ยวกับสังหาริมทรัพย์หรืออสังหาริมทรัพย์ใดๆ หรือผลประโยชน์ใดๆ
ในทรัพย์สินดังกล่าว ซึ่งเป็นขององค์กรร่วม ทั้งนี้
ตามข้อกำหนดที่องค์กรร่วมจะเห็นสมควร
 
มาตรา ๗  ให้องค์กรร่วมมีอำนาจและปฏิบัติหน้าที่ตามที่จำเป็นสำหรับการดำเนินงานตามหน้าที่ของตน
และสำหรับการใช้สิทธิและเอกสิทธิ์ของตนภายใต้และเท่าที่ไม่ขัดต่อพระราชบัญญัตินี้
 
มาตรา ๘  โดยผลแห่งพระราชบัญญัตินี้
องค์กรร่วมได้รับมอบอำนาจและเข้าถือเอาซึ่งสิทธิแต่ผู้เดียว อำนาจ ความเป็นอิสระ
และเอกสิทธิ์ในการสำรวจและแสวงประโยชน์จากทรัพยากรธรรมชาติ โดยเฉพาะอย่างยิ่ง
ปิโตรเลียม ในพื้นที่พัฒนาร่วม
 
หมวด
๒
พื้นที่พัฒนาร่วม
                                
 
มาตรา ๙  พื้นที่พัฒนาร่วม คือ
บริเวณที่กำหนดขอบเขตโดยเส้นตรงซึ่งเชื่อมจุดพิกัด ดังต่อไปนี้
(เอ) ๖ องศา ๕๐.๐ ลิปดา เหนือ ๑๐๒ องศา ๒๑.๒
ลิปดา ตะวันออก
(บี) ๗ องศา ๑๐.๒๕ ลิปดา เหนือ ๑๐๒ องศา ๒๙.๐
ลิปดา ตะวันออก
(ซี) ๗ องศา ๔๙.๐ ลิปดา เหนือ ๑๐๓ องศา ๐๒.๕
ลิปดา ตะวันออก
(ดี) ๗ องศา ๒๒.๐ ลิปดา เหนือ ๑๐๓ องศา ๔๒.๕
ลิปดา ตะวันออก
(อี) ๗ องศา ๒๐.๐ ลิปดา เหนือ ๑๐๓ องศา ๓๙.๐
ลิปดา ตะวันออก
(เอฟ) ๗ องศา ๐๓.๐ ลิปดา เหนือ ๑๐๓ องศา ๐๖.๐
ลิปดา ตะวันออก
(จี) ๖ องศา ๕๓.๐ ลิปดา เหนือ ๑๐๒ องศา ๓๔.๐
ลิปดา ตะวันออก
และแสดงไว้ในส่วนที่เกี่ยวข้องของแผนที่เดินเรืออังกฤษ
เลขที่ ๒๔๑๔ ฉบับ ค.ศ. ๑๙๖๗ (พ.ศ. ๒๕๑๐) ดังปรากฏในแผนที่ท้ายพระราชบัญญัตินี้
 
หมวด
๓
ค่าภาคหลวง
                   
 
มาตรา ๑๐ 
ให้องค์กรร่วมชำระค่าภาคหลวงแก่รัฐบาลทั้งสอง
แต่ละฝ่ายในอัตราฝ่ายละร้อยละห้าของผลผลิตรวมของปิโตรเลียม
ตามวิธีการและเวลาที่กำหนดโดยกฎกระทรวง
 
หมวด
๔
การเงิน
                   
 
มาตรา ๑๑ 
ค่าใช้จ่ายทั้งปวงที่เกิดขึ้นและผลประโยชน์ที่องค์กรร่วมได้รับจากกิจกรรมที่ดำเนินไปในพื้นที่พัฒนาร่วม
รัฐบาลทั้งสองจะรับภาระและแบ่งปันเท่าๆ กัน
ในระหว่างที่องค์กรร่วมยังไม่มีรายได้เพียงพอที่จะใช้เป็นค่าใช้จ่ายประจำปีในการดำเนินกิจการรัฐบาลแห่งราชอาณาจักรไทยจะชำระเงินเข้ากองทุนเป็นรายปีตามที่จะกำหนดตามความตกลง
ทั้งนี้ ตามจำนวนเงินที่เท่ากันกับจำนวนเงินที่รัฐบาลแห่งมาเลเซียจะชำระด้วย
 
หมวด
๕
กองทุนองค์กรร่วมไทย-มาเลเซีย
                   
 
มาตรา ๑๒ 
เพื่อวัตถุประสงค์แห่งพระราชบัญญัตินี้และความตกลง
ให้จัดตั้งกองทุนขึ้นกองทุนหนึ่ง เรียกว่า กองทุนองค์กรร่วมไทย-มาเลเซีย
โดยให้องค์กรร่วมเป็นผู้บริหารและควบคุม
สินทรัพย์ของกองทุนประกอบด้วย
(๑)
เงินอุดหนุนที่ได้จากรัฐบาลทั้งสองตามความตกลงและตามมาตรา ๑๑วรรคสอง
(๒) เงินที่ได้จากการดำเนินโครงการ
แผนงานหรือกิจการลงทุนใดๆ ที่ใช้เงินกองทุน
(๓) เงินที่ได้จากหรือเกิดจากทรัพย์สิน การลงทุน
การจำนองหรือค่าภาระใดๆที่ได้มาหรือตกเป็นขององค์กรร่วม
(๔)
เงินที่องค์กรร่วมยืมมาเพื่อปฏิบัติตามพันธะกรณี หรือเพื่อปฏิบัติหน้าที่ใดๆและ
(๕)
เงินหรือทรัพย์สินอื่นใดที่จะพึงชำระให้แก่หรือตกเป็นขององค์กรร่วมไม่ว่าด้วยวิธีใดและในเรื่องใดที่เกี่ยวเนื่องกับอำนาจและหน้าที่ขององค์กรร่วม
 
มาตรา ๑๓  กองทุนสามารถนำไปใช้เพื่อ
(๑)
เป็นค่าใช้จ่ายที่เกิดจากการที่องค์กรร่วมปฏิบัติหน้าที่และใช้อำนาจตามบทบัญญัติว่าด้วยงบประมาณที่ได้รับความเห็นชอบแล้ว
และภายใต้บังคับแห่งกฎกระทรวงที่ออกตามมาตรา ๑๘
(๒) ชำระเงินใดๆ ที่องค์กรร่วมยืมมาตามมาตรา
๑๕ วรรคหนึ่ง (๓) รวมทั้งดอกเบี้ยและค่าภาระอื่นๆ อันเป็นผลจากการยืมนั้น
(๓) การลงทุนตามที่องค์กรร่วมจะตัดสินใจทำ
โดยต้องได้รับความเห็นชอบจากรัฐบาลทั้งสอง และ
(๔) การชำระเงินในจำนวนเท่าๆ
กันให้แก่รัฐบาลทั้งสอง จากรายได้ซึ่งองค์กรร่วมได้รับหลังจากได้หักค่าใช้จ่ายตาม
(๑) และ (๒) รวมทั้งค่าใช้จ่ายอื่นๆ ตามที่รัฐบาลทั้งสองจะได้ตกลงกัน ทั้งนี้
ภายใต้บังคับมาตรา ๑๔
 
มาตรา ๑๔ 
ให้องค์กรร่วมตั้งและจัดการทุนสำรองในกองทุนตามข้อกำหนดและเงื่อนไขที่รัฐบาลทั้งสองจะได้ร่วมกันกำหนดขึ้น
 
มาตรา ๑๕  การกระทำดังต่อไปนี้
องค์กรร่วมจะกระทำมิได้ เว้นแต่จะได้รับความเห็นชอบจากรัฐบาลทั้งสองก่อน
(๑) ให้ความช่วยเหลือทางการเงินแก่บริษัท
คณะบุคคล หรือบุคคลใดๆ โดยเข้าถือหุ้นหรือซื้อหุ้นกู้ หรือโดยวิธีให้กู้ทดรองจ่าย
ให้เงินช่วยเหลือหรือโดยวิธีอื่น
(๒) ซื้อ จัดจำหน่ายและรับประกันการจำหน่าย
หรือทำให้ได้มาโดยวิธีอื่นใดซึ่งหุ้นประเภทใดๆ ในบริษัทมหาชนหรือบริษัทเอกชน หรือ
(๓) ยืมเงิน
ค้ำประกันหรือรับจะชดใช้ค่าสินไหมทดแทนที่เกี่ยวเนื่องกับความรับผิดทางการเงิน
ในการให้ความเห็นชอบตามวรรคหนึ่ง
รัฐบาลทั้งสองจะร่วมกันวางข้อกำหนดและเงื่อนไขตามที่เห็นสมควรก็ได้
 
มาตรา ๑๖ 
บทบัญญัติทั้งหลายในพระราชบัญญัตินี้ไม่ก่อให้เกิดความรับผิดชอบใดๆ
แก่รัฐบาลแห่งราชอาณาจักรไทยหรือรัฐบาลแห่งมาเลเซีย สำหรับความรับผิดใดๆ
ขององค์กรร่วม
 
หมวด
๖
สัญญาเพื่อการสำรวจและแสวงประโยชน์
                   
 
มาตรา ๑๗  ไม่ว่าจะมีกฎหมายอื่นใดบัญญัติเป็นลายลักษณ์อักษรไว้อย่างไรก็ตาม
ห้ามมิให้ผู้ใดนอกจากองค์กรร่วมประกอบธุรกิจการสำรวจและแสวงประโยชน์จากทรัพยากรธรรมชาติใดๆ
รวมทั้งปิโตรเลียมในพื้นที่พัฒนาร่วม
เว้นแต่จะได้มีการทำสัญญาระหว่างองค์กรร่วมกับผู้นั้นเพื่อสำรวจและแสวงประโยชน์จากทรัพยากรธรรมชาติดังกล่าว
สัญญาตามวรรคหนึ่งจะต้องได้รับความเห็นชอบจากรัฐบาลทั้งสองก่อน
ภายใต้บังคับของวรรคสี่
ในกรณีที่สัญญาตามวรรคหนึ่งเป็นสัญญาเพื่อสำรวจและแสวงหาประโยชน์จากปิโตรเลียม
สัญญานั้นจะต้องเป็นสัญญาแบ่งปันผลผลิตและนอกจากเรื่องอื่นๆ ต้องมีข้อกำหนดและเงื่อนไข
ดังต่อไปนี้ด้วย
(๑) เพื่อวัตถุประสงค์ตามมาตรา ๑๐
ผู้ได้รับสัญญาต้องชำระค่าภาคหลวงเป็นจำนวนร้อยละสิบของผลผลิตรวมของปิโตรเลียมให้แก่องค์กรร่วมตามวิธีการและเวลาที่จะกำหนดในสัญญา
(๒)
ให้ผู้ได้รับสัญญาใช้อัตราร้อยละห้าสิบของผลผลิตรวมของปิโตรเลียมเพื่อวัตถุประสงค์ในการหักค่าใช้จ่ายสำหรับการประกอบกิจการปิโตรเลียม
(๓)
ให้ถือว่าส่วนที่เหลือของผลผลิตรวมของปิโตรเลียมหลังจากการหักเพื่อวัตถุประสงค์ตาม
(๑) และ (๒) แล้ว เป็นปิโตรเลียมส่วนที่เป็นกำไร
และให้แบ่งให้แก่องค์กรร่วมและผู้ได้รับสัญญาเท่าๆ กัน
(๔) สัญญาจะมีอายุไม่เกินสามสิบห้าปี
แต่ต้องไม่เกินอายุของการใช้บังคับของความตกลง
(๕)
ให้บรรดาค่าใช้จ่ายทั้งปวงในการประกอบกิจการปิโตรเลียมตกเป็นภาระของผู้ได้รับสัญญาและภายใต้บังคับของ
(๒) ให้หักจากผลผลิตได้
(๖)
จำนวนเงินขั้นต่ำที่ผู้ได้รับสัญญาต้องใช้เป็นค่าใช้จ่ายในการประกอบกิจการปิโตรเลียมตามสัญญาในฐานะข้อผูกพันขั้นต่ำ
ตามที่ตกลงกันระหว่างองค์กรร่วมและผู้ได้รับสัญญา
(๗)
ผู้ได้รับสัญญาต้องชำระเงินบำรุงการวิจัยให้แก่องค์กรร่วมในอัตราร้อยละศูนย์จุดห้าของจำนวนรวมแห่งส่วนของผลผลิตรวมที่ใช้เพื่อวัตถุประสงค์ในการหักค่าใช้จ่ายตาม
(๒) และส่วนแบ่งของปิโตรเลียมส่วนที่เป็นกำไรของผู้ได้รับสัญญาตาม (๓)
ตามวิธีการและเวลาที่จะได้กำหนดโดยองค์กรร่วม แต่ทั้งนี้
การชำระเงินดังกล่าวจะหักจากผลผลิตมิได้ และ
(๘) ข้อพิพาทหรือข้อขัดแย้งใดๆ
ซึ่งเกิดจากหรือเกี่ยวเนื่องกับสัญญาซึ่งไม่สามารถตกลงกันได้โดยฉันท์มิตร
ให้เสนอต่ออนุญาโตตุลาการ ซึ่งมีองค์คณะที่ประกอบด้วยอนุญาโตตุลาการ ๓ คน
เพื่อชี้ขาด โดยคู่กรณีเป็นผู้ตั้งฝ่ายละหนึ่งคน และให้คู่กรณีร่วมกันตั้งคนที่สาม
หากคู่กรณีไม่อาจตกลงกันได้ในการเลือกอนุญาโตตุลาการคนที่สามภายในระยะเวลาที่กำหนดไว้
ให้เสนอเรื่องไปยังคณะกรรมาธิการกฎหมายการค้าระหว่างประเทศของสหประชาชาติ (UNCITRAL)
เพื่อตั้งอนุญาโตตุลาการคนที่สาม
กระบวนพิจารณาของอนุญาโตตุลาการให้เป็นไปตามกฎของคณะกรรมาธิการดังกล่าว
สถานที่พิจารณาของอนุญาโตตุลาการให้อยู่ที่กรุงเทพมหานครหรือกรุงกัวลาลัมเปอร์ หรือสถานที่อื่นใดตามแต่คู่กรณีจะตกลงกัน
ให้องค์กรร่วมเปลี่ยนแปลงอัตราตาม (๒) (๓)
และ (๗) ของวรรคสามสำหรับสัญญาใดๆ ได้โดยความเห็นชอบของรัฐบาลทั้งสอง ทั้งนี้
การเปลี่ยนแปลงใดๆ ดังกล่าวในสัญญาที่ยังมีผลใช้บังคับอยู่จะกระทำมิได้
เว้นแต่ผู้ได้รับสัญญาจะตกลงยินยอมด้วย
เพื่อวัตถุประสงค์แห่งมาตรานี้ ผลผลิตรวม
เมื่อเกี่ยวกับก๊าซให้หมายถึงรายได้ทั้งหมดจากการขายก๊าซ
 
หมวด
๗
กฎกระทรวง
                   
 
มาตรา ๑๘ 
รัฐมนตรีโดยความเห็นชอบของรัฐบาลทั้งสองมีอำนาจออกกฎกระทรวงได้ในเรื่องดังต่อไปนี้
(๑) การประกอบการ หรือดำเนินธุรกิจหรือบริการใดๆ
ที่เกี่ยวเนื่องกับการสำรวจและแสวงประโยชน์จากทรัพยากรธรรมชาติในพื้นที่พัฒนาร่วม
(๒) การชำระเงินใดๆ
ที่จะต้องชำระแก่รัฐบาลทั้งสองจากองค์กรร่วมตามมาตรา ๑๐ และมาตรา ๑๓ (๔)
(๓) ข้อกำหนดและเงื่อนไขในการแต่งตั้ง
และการจ่ายค่าตอบแทนค่าเดินทางและเบี้ยเลี้ยงที่ต้องจ่ายให้แก่ประธานร่วมและสมาชิกอื่นขององค์กรร่วม
(๔)
วิธีการสำหรับยื่นข้อเสนอและตกลงทำสัญญาใดๆ ที่อาจทำตามมาตรา ๑๗
รวมทั้งข้อกำหนดและเงื่อนไขที่อาจมีในสัญญานั้นๆ
(๕) การทำบัญชีและบันทึกหลักฐานอื่นๆ
ที่ถูกต้องของกิจกรรมในเชิงธุรกิจและกิจการต่างๆ ขององค์กรร่วม
ตามหลักการทำบัญชีอันเป็นที่ยอมรับโดยทั่วไป
(๖) การจัดทำงบการบัญชีประจำปี
และการจัดสรรกำไรตามบทบัญญัติแห่งพระราชบัญญัตินี้
(๗)
การสอบบัญชีและการเสนอบัญชีต่อรัฐบาลทั้งสองหลังจากนั้น
(๘)
การจัดทำและการเสนองบประมาณประจำปีต่อรัฐบาลทั้งสอง
(๙) หลักเกณฑ์และวิธีการสำหรับการสำรวจและแสวงประโยชน์จากปิโตรเลียมในพื้นที่พัฒนาร่วม
และ
(๑๐)
เรื่องอื่นใดเพื่อวัตถุประสงค์ในอันที่จะทำให้บทบัญญัติแห่งพระราชบัญญัตินี้บังเกิดผล
ทั้งนี้
กฎกระทรวงในส่วนที่เกี่ยวกับเรื่องตาม (๑) (๔) (๕) (๖) (๗) (๘) และ (๙)
จะออกได้เมื่อได้หารือองค์กรร่วมแล้ว
 
หมวด
๘
พนักงานเจ้าหน้าที่
เจ้าหน้าที่ และเขตอำนาจศาล
                   
 
มาตรา ๑๙  ให้สมาชิก เจ้าหน้าที่ ลูกจ้าง
และตัวแทนขององค์กรร่วม และพนักงานเจ้าหน้าที่ซึ่งรัฐมนตรีแต่งตั้งตามมาตรา ๕
เป็นเจ้าพนักงานตามประมวลกฎหมายอาญา
 
มาตรา ๒๐  ไม่ว่าจะมีกฎหมายอื่นใดบัญญัติเป็นลายลักษณ์อักษรไว้อย่างไรก็ตาม
ให้ศาลจังหวัดสงขลา ศาลแพ่ง หรือศาลอาญา
มีเขตอำนาจที่จะพิจารณาพิพากษาคดีตามพระราชบัญญัตินี้หรือตามกฎกระทรวงใดๆ
ที่ออกตามพระราชบัญญัตินี้
เพื่อวัตถุประสงค์ในการใช้เขตอำนาจศาลเหนือความผิดใดๆ
ที่ได้กระทำตามพระราชบัญญัตินี้ หรือตามกฎกระทรวงที่ออกตามมาตรา ๑๘ ให้นำมาตรา ๒๑
วรรคสอง และมาตรา ๒๑ วรรคหก (๒) และ (๔) มาใช้บังคับ
 
หมวด
๙
เขตอำนาจ
                   
 
มาตรา ๒๑  ภายใต้บังคับวรรคสอง และวรรคสาม
ราชอาณาจักรไทยยังคงมีและใช้เขตอำนาจเหนือพื้นที่พัฒนาร่วมต่อไป
เขตอำนาจทางแพ่งและทางอาญาของ
(๑)
ราชอาณาจักรไทยในพื้นที่พัฒนาร่วมคลุมถึงบริเวณที่กำหนดขอบเขตโดยเส้นตรงซึ่งเชื่อมจุดพิกัด
ดังต่อไปนี้
(เอ) ๖ องศา ๕๐.๐ ลิปดา เหนือ ๑๐๒ องศา ๒๑.๒
ลิปดา ตะวันออก
(บี) ๗ องศา ๑๐.๒๕ ลิปดา เหนือ ๑๐๒ องศา ๒๙.๐
ลิปดา ตะวันออก
(ซี) ๗ องศา ๔๙.๐ ลิปดา เหนือ ๑๐๓ องศา ๐๒.๕
ลิปดา ตะวันออก
(เอ็กซ์) ๗ องศา ๓๕.๐ ลิปดา เหนือ ๑๐๓ องศา
๒๓.๐ ลิปดา ตะวันออก
(๒) 
มาเลเซียในพื้นที่พัฒนาร่วมคลุมถึงบริเวณที่กำหนดขอบเขตโดยเส้นตรงซึ่งเชื่อมจุดพิกัดดังต่อไปนี้
(เอ) ๖ องศา ๕๐.๐ ลิปดา เหนือ ๑๐๒ องศา ๒๑.๒
ลิปดา ตะวันออก
(เอ็กซ์) ๗ องศา ๓๕.๐ ลิปดา เหนือ ๑๐๓ องศา
๒๓.๐ ลิปดา ตะวันออก
(ดี) ๗ องศา ๒๒.๐ ลิปดา เหนือ ๑๐๓ องศา ๔๒.๕
ลิปดา ตะวันออก
(อี) ๗ องศา ๒๐.๐ ลิปดา เหนือ ๑๐๓ องศา ๓๙.๐
ลิปดา ตะวันออก
(เอฟ) ๗ องศา ๐๓.๐ ลิปดา เหนือ ๑๐๓ องศา ๐๖.๐
ลิปดา ตะวันออก
(จี) ๖ องศา ๕๓.๐ ลิปดา เหนือ ๑๐๒ องศา ๓๔.๐
ลิปดา ตะวันออก
บทบัญญัติแห่งพระราชบัญญัตินี้
ไม่มีผลกระทบกระเทือนต่อสิทธิอธิปไตยของราชอาณาจักรไทยเหนือพื้นที่พัฒนาร่วมแต่อย่างใด
และการสละเขตอำนาจใดๆ ตามมาตรานี้ ไม่มีผลบังคับ
และไม่มีผลเกินอายุของการใช้บังคับของความตกลง
การที่ราชอาณาจักรไทย ยินยอมให้มาเลเซียใช้เขตอำนาจทางแพ่งและทางอาญาตามวรรคสอง
(๒) และยอมให้ใช้เขตอำนาจในเรื่องที่เกี่ยวกับศุลกากรและสรรพสามิต
และภาษีอากรภายในพื้นที่พัฒนาร่วมต่อไป
ให้เป็นไปตามเงื่อนไขแห่งการรับรองในลักษณะต่างตอบแทนต่อสิทธิของราชอาณาจักรไทยตามวรรคสอง
(๑)
เขตอำนาจใดๆ
ที่เป็นของราชอาณาจักรไทยหรือของมาเลเซียตามมาตรานี้ในส่วนที่เกี่ยวกับพื้นที่พัฒนาร่วม
ให้มีเฉพาะในเรื่องและภายในขอบเขตเท่าที่กำหนดไว้ในกฎหมายที่เกี่ยวกับไหล่ทวีปและตามที่เป็นที่ยอมรับกันตามกฎหมายระหว่างประเทศ
เพื่อวัตถุประสงค์แห่งมาตรานี้
(๑) เขตอำนาจทางแพ่งและทางอาญาไม่รวมถึงเขตอำนาจในเรื่องที่เกี่ยวกับศุลกากรและสรรพสามิต
และภาษีอากร
(๒)
เขตอำนาจทางอาญาเหนือความผิดที่ได้กระทำลงบนแท่นหรือสิ่งติดตั้งซึ่งอยู่คร่อมเส้นแบ่งเขตอำนาจ
และได้สร้างไว้เพื่อวัตถุประสงค์ในการสำรวจและแสวงประโยชน์จากทรัพยากรธรรมชาติในพื้นดินใต้ทะเลและใต้ดินภายในพื้นที่พัฒนาร่วม
ให้ราชอาณาจักรไทยหรือมาเลเซียใช้อำนาจนั้นแต่เพียงผู้เดียว
ตามแต่จะกำหนดว่าแท่นหรือสิ่งติดตั้งนั้นเป็นไทยหรือมาเลเซีย
(๓)
การวินิจฉัยว่าแท่นหรือสิ่งติดตั้งซึ่งอยู่คร่อมเส้นแบ่งเขตอำนาจ
และได้สร้างไว้เพื่อวัตถุประสงค์ในการสำรวจและแสวงประโยชน์จากทรัพยากรธรรมชาติในพื้นดินใต้ทะเลและใต้ดินภายในพื้นที่พัฒนาร่วมเป็นของราชอาณาจักรไทยหรือของมาเลเซีย
ในเรื่องที่เกี่ยวกับปัญหาใดๆ ที่จะต้องมีการวินิจฉัยในกระบวนพิจารณาทางแพ่งใดๆ
หรือเพื่อวัตถุประสงค์ของการเข้าไปใช้หรือใช้เขตอำนาจทางแพ่งโดยราชอาณาจักรไทยหรือมาเลเซีย
ให้เป็นไปตามการกำหนดว่าแท่นหรือสิ่งติดตั้งนั้นเป็นไทยหรือมาเลเซียและ
(๔)
การกำหนดว่าแท่นหรือสิ่งติดตั้งเป็นไทยหรือมาเลเซียตาม (๒) และ (๓)
ให้วินิจฉัยตามหลักการว่าที่ตั้งส่วนใหญ่อยู่ที่ใด
 
หมวด
๑๐
สิทธิในห้วงน้ำ
                   
 
มาตรา ๒๒  บทบัญญัติแห่งพระราชบัญญัตินี้
ไม่ใช้บังคับแก่สิทธิ ความเป็นอิสระ และเอกสิทธิ์ใดๆ
ซึ่งรวมถึงเรื่องที่เกี่ยวกับการประมง และไม่กระทบกระเทือนต่อการอ้างสิทธิดังกล่าว
ที่ราชอาณาจักรไทยหรือมาเลเซียอาจมีเหนือห้วงน้ำของพื้นที่พัฒนาร่วมโดยผลของข้อ
๔แห่งบันทึกความเข้าใจ ค.ศ. ๑๙๗๙ (พ.ศ. ๒๕๒๒)
 
หมวด
๑๑
ความผิดและบทกำหนดโทษ
                   
 
มาตรา ๒๓  ภายใต้บังคับมาตรา ๒๕ ผู้ใด
รวมทั้งกรรมการหรือเจ้าหน้าที่ของนิติบุคคลฝ่าฝืนมาตรา ๑๗ วรรคหนึ่ง
ต้องระวางโทษจำคุกไม่เกินห้าปี
หรือปรับไม่เกินห้าแสนบาทหรือทั้งจำทั้งปรับและในกรณีที่เป็นความผิดต่อเนื่อง
ต้องระวางโทษปรับอีกไม่เกินหนึ่งหมื่นบาทต่อวันหรือเศษของวันในระหว่างที่ความผิดนั้นยังดำเนินอยู่ต่อไปหลังจากวันแรกที่มีคำพิพากษา
และบรรดาเครื่องจักร เครื่องมือโรงงาน สิ่งก่อสร้าง และทรัพย์สินอื่นใด
หรือสิ่งของที่ได้ใช้หรือมีไว้เพื่อใช้ในการกระทำความผิด ให้ริบเสียทั้งสิ้น
 
มาตรา ๒๔  ภายใต้บังคับมาตรา ๒๓ และมาตรา ๒๕ ผู้ใด
รวมทั้งกรรมการหรือเจ้าหน้าที่ของนิติบุคคล ฝ่าฝืนบทบัญญัติแห่งพระราชบัญญัตินี้
หรือกฎกระทรวงที่ออกตามมาตรา ๑๘ ต้องระวางโทษจำคุกไม่เกินสองปี
หรือปรับไม่เกินสองแสนบาท หรือทั้งจำทั้งปรับและในกรณีที่เป็นความผิดต่อเนื่อง
ต้องระวางโทษปรับอีกไม่เกินสองพันบาทต่อวันหรือเศษของวันในระหว่างที่ความผิดนั้นยังดำเนินอยู่ต่อไปหลังจากวันแรกที่มีคำพิพากษา
 
มาตรา ๒๕ 
ในกรณีที่ผู้ซึ่งถูกพิพากษาว่าได้กระทำความผิดตามมาตรา ๒๓ หรือมาตรา ๒๔
เป็นนิติบุคคล ผู้นั้นจะถูกลงโทษได้เพียงโทษปรับตามที่กำหนดไว้ในมาตราดังกล่าว
 
มาตรา ๒๖ 
ในกรณีที่ผู้ต้องหาว่ากระทำความผิดตามพระราชบัญญัตินี้
หรือกฎกระทรวงที่ออกตามมาตรา ๑๘ เป็นนิติบุคคล
บุคคลทุกคนซึ่งในขณะที่มีการกระทำความผิดนั้น
เป็นกรรมการหรือเจ้าหน้าที่ของนิติบุคคลดังกล่าว
อาจถูกฟ้องร่วมกันในคดีเดียวกับนิติบุคคลนั้น
และในกรณีที่นิติบุคคลนั้นถูกพิพากษาว่าได้กระทำความผิดตามฟ้อง
ให้ถือว่ากรรมการหรือเจ้าหน้าที่ดังกล่าวทุกคนได้กระทำความผิดนั้น
เว้นแต่ผู้นั้นจะพิสูจน์ได้ว่าความผิดนั้นได้กระทำลงโดยตนไม่ได้มีส่วนรู้เห็นด้วยหรือได้ใช้ความระมัดระวังตามสมควรแล้วที่จะป้องกันมิให้มีการกระทำความผิดนั้น
 
มาตรา ๒๗  ถ้าตัวแทนกระทำความผิดตามพระราชบัญญัตินี้
หรือตามกฎกระทรวงที่ออกตามมาตรา ๑๘ ให้ถือว่าตัวการมีความผิดด้วย
เว้นแต่จะพิสูจน์ได้ว่าตนได้ใช้ความระมัดระวังตามสมควรในการป้องกันการกระทำหรือการละเว้นการกระทำนั้น
 
 
ผู้รับสนองพระบรมราชโองการ
พลเอก
ชาติชาย  ชุณหะวัณ
นายกรัฐมนตรี


[เอกสารแนบท้าย]
 
๑. แผนที่ท้ายพระราชบัญญัติองค์กรร่วม
ไทย-มาเลเซีย พ.ศ. ๒๕๓๓
 
(ดูข้อมูลจากภาพกฎหมาย)


หมายเหตุ
:- เหตุผลในการประกาศใช้พระราชบัญญัติฉบับนี้ คือ
เนื่องจากได้มีการลงนามในบันทึกความเข้าใจระหว่างราชอาณาจักรไทยและมาเลเซียเกี่ยวกับการจัดตั้งองค์กรร่วมเพื่อแสวงประโยชน์จากทรัพยากรในพื้นดินใต้ทะเลในบริเวณที่กำหนดของไหล่ทวีปของประเทศทั้งสองในอ่าวไทย
เมื่อวันที่ ๒๑ กุมภาพันธ์ พ.ศ. ๒๕๒๒ และต่อมาได้มีการลงนามในความตกลงว่าด้วยธรรมนูญและเรื่องอื่นๆ
ที่เกี่ยวเนื่องกับการจัดตั้งองค์กรร่วมไทย-มาเลเซียระหว่างรัฐบาลแห่งราชอาณาจักรไทยและรัฐบาลแห่งมาเลเซีย
เมื่อวันที่ ๓๐ พฤษภาคม พ.ศ. ๒๕๓๓ ตามความตกลงดังกล่าวมีข้อกำหนดด้วยว่า
ทั้งสองประเทศจะต้องออกกฎหมายอนุวัตรการก่อตั้งองค์กรร่วมไทย-มาเลเซีย
โดยมีสาระสำคัญเหมือนกัน และประกาศใช้บังคับพร้อมกันด้วย
จึงจำเป็นต้องตราพระราชบัญญัตินี้
 
                   
*พระราชกฤษฎีกาแก้ไขบทบัญญัติให้สอดคล้องกับการโอนอำนาจหน้าที่ของส่วนราชการให้เป็นไปตามพระราชบัญญัติปรับปรุงกระทรวง
ทบวง กรม พ.ศ. ๒๕๔๕ พ.ศ. ๒๕๔๕[๒]
 
มาตรา ๑๒๗  ในพระราชบัญญัติองค์กรร่วมไทย-มาเลเซีย
พ.ศ. ๒๕๓๓ ให้แก้ไขคำว่า รัฐมนตรีว่าการกระทรวงอุตสาหกรรม เป็น รัฐมนตรีว่าการกระทรวงพลังงาน
 
หมายเหตุ
:- เหตุผลในการประกาศใช้พระราชกฤษฎีกาฉบับนี้ คือ
โดยที่พระราชบัญญัติปรับปรุงกระทรวง ทบวง กรม พ.ศ. ๒๕๔๕
ได้บัญญัติให้จัดตั้งส่วนราชการขึ้นใหม่โดยมีภารกิจใหม่
ซึ่งได้มีการตราพระราชกฤษฎีกาโอนกิจการบริหารและอำนาจหน้าที่ของส่วนราชการให้เป็นไปตามพระราชบัญญัติปรับปรุงกระทรวง
ทบวง กรม นั้นแล้ว
และเนื่องจากพระราชบัญญัติดังกล่าวได้บัญญัติให้โอนอำนาจหน้าที่ของส่วนราชการ
รัฐมนตรีผู้ดำรงตำแหน่งหรือผู้ซึ่งปฏิบัติหน้าที่ในส่วนราชการเดิมมาเป็นของส่วนราชการใหม่
โดยให้มีการแก้ไขบทบัญญัติต่างๆ ให้สอดคล้องกับอำนาจหน้าที่ที่โอนไปด้วย ฉะนั้น
เพื่ออนุวัติให้เป็นไปตามหลักการที่ปรากฏในพระราชบัญญัติและพระราชกฤษฎีกาดังกล่าว
จึงสมควรแก้ไขบทบัญญัติของกฎหมายให้สอดคล้องกับการโอนส่วนราชการ
เพื่อให้ผู้เกี่ยวข้องมีความชัดเจนในการใช้กฎหมายโดยไม่ต้องไปค้นหาในกฎหมายโอนอำนาจหน้าที่ว่าตามกฎหมายใดได้มีการโอนภารกิจของส่วนราชการหรือผู้รับผิดชอบตามกฎหมายนั้นไปเป็นของหน่วยงานใดหรือผู้ใดแล้ว
โดยแก้ไขบทบัญญัติของกฎหมายให้มีการเปลี่ยนชื่อส่วนราชการ รัฐมนตรี
ผู้ดำรงตำแหน่งหรือผู้ซึ่งปฏิบัติหน้าที่ของส่วนราชการให้ตรงกับการโอนอำนาจหน้าที่
และเพิ่มผู้แทนส่วนราชการในคณะกรรมการให้ตรงตามภารกิจที่มีการตัดโอนจากส่วนราชการเดิมมาเป็นของส่วนราชการใหม่รวมทั้งตัดส่วนราชการเดิมที่มีการยุบเลิกแล้ว
ซึ่งเป็นการแก้ไขให้ตรงตามพระราชบัญญัติและพระราชกฤษฎีกาดังกล่าว
จึงจำเป็นต้องตราพระราชกฤษฎีกานี้
                     
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
สัญชัย/ผู้จัดทำ
๗
เมษายน ๒๕๕๒
 
 
 
 
 
 
 





[๑] ราชกิจจานุเบกษา
เล่ม ๑๐๘/ตอนที่ ๑๑/ฉบับพิเศษ หน้า ๑/๒๒ มกราคม ๒๕๓๔


[๒] ราชกิจจานุเบกษา
เล่ม ๑๑๙/ตอนที่ ๑๐๒ ก/หน้า ๖๖/๘ ตุลาคม ๒๕๔๕




