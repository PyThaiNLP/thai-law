








พระราชบัญญัติ






พระราชบัญญัติ
กำหนดวิธีปฏิบัติแก่บุคคลซึ่งเผยแพร่ข่าวอันเป็นการ
ทำให้เสียสัมพันธไมตรี
ระหว่างประเทศไทยกับประเทศ
ที่มีสนธิสัญญาทางไมตรีกับประเทศไทยในภาวะสงคราม
พุทธศักราช ๒๔๘๘
                   
 
ในพระปรมาภิไธยสมเด็จพระเจ้าอยู่หัวอานันทมหิดล
ผู้สำเร็จราชการแทนพระองค์
(ตามประกาศประธานสภาผู้แทนราษฎร
ลงวันที่ ๑ สิงหาคม
พุทธศักราช ๒๔๘๗)
ปรีดี  พนมยงค์
ตราไว้ ณ วันที่ ๑๑
สิงหาคม พุทธศักราช ๒๔๘๘
เป็นปีที่ ๑๒
ในรัชชกาลปัจจุบัน
 
โดยที่สภาผู้แทนราษฎรลงมติว่า
สมควรมีกฎหมายกำหนดวิธีปฏิบัติแก่บุคคลซึ่งเผยแพร่ข่าวอันเป็นการทำให้เสียสัมพันธไมตรีระหว่างประเทศไทยกับประเทศที่มีสนธิสัญญาทางไมตรีกับประเทศไทยในภาวะสงคราม
 
จึงมีพระบรมราชโองการให้ตราพระราชบัญญัติขึ้นไว้โดยคำแนะนำและยินยอมของสภาผู้แทนราษฎร
ดังต่อไปนี้
 
มาตรา
๑  พระราชบัญญัตินี้ให้เรียกว่า
พระราชบัญญัติกำหนดวิธีปฏิบัติแก่บุคคลซึ่งเผยแพร่ข่าวอันเป็นการทำให้เสียสัมพันธไมตรีระหว่างประเทศไทยกับประเทศที่มีสนธิสัญญาทางไมตรีกับประเทศไทยในภาวะสงคราม
พุทธศักราช ๒๔๘๘
 
มาตรา
๒[๑] 
พระราชบัญญัตินี้ให้ใช้บังคับได้ตั้งแต่วันประกาศในราชกิจจานุเบกษาเป็นต้นไป
 
มาตรา
๓  เมื่อมีหลักฐานอันควรเชื่อได้ว่า
ได้มีผู้กระทำการเผยแพร่ข่าวไม่ว่าโดยวิธีใด ๆ
อันอาจทำให้เสียสัมพันธไมตรีระหว่างประเทศไทยกับประเทศที่มีสนธิสัญญาทางไมตรีกับประเทศไทย
หรืออาจก่อให้เกิดความเข้าใจผิดในเจตจำนงของรัฐบาลอันมีต่อประเทศซึ่งมีสนธิสัญญาทางไมตรีกับประเทศไทย
ให้เจ้าพนักงานตำรวจหรือสารวัตรทหารรายงานพฤติการณ์และระบุผู้ถูกกล่าวหาไปยังรัฐบาล
เพื่อจัดการแก่บุคคลนั้น
 
มาตรา
๔ 
เมื่อรัฐบาลได้รับรายงานดังกล่าวในมาตรา ๓
รัฐบาลจะได้ส่งเรื่องให้คณะกรรมการซึ่งตั้งขึ้นตามความในพระราชบัญญัตินี้พิจารณา
และเพื่อป้องกันมิให้เผยแพร่ข่าวต่อไป ก็ให้เจ้าพนักงานตำรวจหรือสารวัตรมีอำนาจจับกุมและควบคุมบุคคลนั้นก่อน
 
มาตรา
๕  ให้มีคณะกรรมการคณะหนึ่ง
ซึ่งทรงพระกรุณาโปรดเกล้าฯ ให้แต่งตั้งขึ้น
เพื่อปฏิบัติการตามความในพระราชบัญญัตินี้ ประกอบด้วยประธานกรรมการหนึ่งนาย
และกรรมการอื่นอีกสี่นาย
 
มาตรา
๖  เมื่อคณะกรรมการได้รับเรื่องจากรัฐบาลแล้ว
ถ้าพิจารณาได้ความว่าบุคคลใดกระทำการเผยแพร่ข่าวดังกล่าวในมาตรา ๓
ให้คณะกรรมการมีอำนาจสั่งกักคุมผู้ถูกกล่าวหาไว้มีกำหนดระยะเวลาตามที่เห็นสมควร
แต่ไม่ว่าในกรณีใด ๆ
ระยะเวลานั้นให้สิ้นสุดลงในเมื่อได้มีประกาศหรือกฎหมายแสดงว่าภาวะสงครามได้สิ้นสุดลงแล้ว
ในการวินิจฉัยสั่งของคณะกรรมการตามความในวรรคก่อน
ให้คณะกรรมการมีอำนาจออกหมายเรียกพยานหลักฐานและบังคับให้พยานสาบานหรือปฏิญาณได้ตามกฎหมายว่าด้วยวิธีพิจารณาความ
และให้คณะกรรมการให้โอกาสแก่ผู้ถูกกล่าวหาทราบข้อหาและยื่นคำให้การ
ให้คณะกรรมการมีอำนาจสั่งให้ควบคุมผู้ถูกกล่าวหาไว้ในระหว่างการพิจารณาของคณะกรรมการได้
 
มาตรา ๗ 
ผู้ที่อยู่ในระหว่างควบคุมหรือกักคุมตามความในพระราชบัญญัตินี้ให้ถือว่า เป็นผู้อยู่ในระหว่างคุมขังโดยชอบด้วยกฎหมายตามกฎหมายลักษณะอาญา
 
มาตรา
๘  เมื่อมีเหตุอันสมควร
คณะกรรมการจะเพิกถอนคำสั่งให้กักคุมที่ได้สั่งไปแล้วเสียก็ได้
ผู้ที่ถูกคณะกรรมการสั่งกักคุมไว้จะร้องขอให้คณะกรรมการพิจารณาเรื่องของตนใหม่
โดยอ้างหลักฐานซึ่งได้มาภายหลังการพิจารณาแล้วก็ได้
 
มาตรา ๙ 
ผู้ใดขัดขืนไม่มาให้การต่อคณะกรรมการตามหมายเรียก หรือขัดขืนไม่สาบานหรือปฏิญาณตามคำสั่งของคณะกรรมการ
หรือขัดขืนไม่นำส่งหนังสือหรือทรัพย์อย่างใด ๆ
ที่คณะกรรมการเรียกให้นำมาแสดงต่อคณะกรรมการ
มีความผิดต้องระวางโทษปรับไม่เกินห้าร้อยบาท หรือจำคุกไม่เกินห้าปี
หรือทั้งปรับทั้งจำ
 
มาตรา
๑๐ 
ผู้ใดเอาความที่ตนรู้ว่าเป็นความเท็จมาให้การในข้อสำคัญต่อคณะกรรมการ
มีความผิดต้องระวางโทษจำคุกตั้งแต่สามเดือนขึ้นไปถึงห้าปี
และปรับตั้งแต่ร้อยบาทขึ้นไปถึงพันบาท
 
มาตรา
๑๑ 
ให้รัฐมนตรีว่าการกระทรวงมหาดไทยรักษาการตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
ควง  อภัยวงศ์
นายกรัฐมนตรี


 
 
 
 
 
 
 
วศิน/แก้ไข
๕ พฤศจิกายน ๒๕๕๓
 
พิมลกร/ปรับปรุง
๘ พฤศจิกายน ๒๕๕๖
วิชพงษ์/ตรวจ
๑๑ พฤศจิกายน ๒๕๕๖
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑] ราชกิจจานุเบกษา
เล่ม ๖๒/ตอนที่ ๔๓/หน้า ๔๙๗/๑๔ สิงหาคม ๒๔๘๘




