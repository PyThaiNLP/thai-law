
















พระราชบัญญัติ
ให้อำนาจและกำหนดการปฏิบัติบางประการเกี่ยวกับสิทธิพิเศษ
ถอนเงินในกองทุนการเงินระหว่างประเทศ
พ.ศ. ๒๕๑๔
                   
 
ภูมิพลอดุลยเดช
ป.ร.
ให้ไว้ ณ
วันที่ ๑๔ เมษายน พ.ศ. ๒๕๑๔
เป็นปีที่ ๒๖
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายให้อำนาจและกำหนดการปฏิบัติบางประการเกี่ยวกับสิทธิพิเศษถอนเงินในกองทุนการเงินระหว่างประเทศ
ซึ่งประเทศไทยเป็นสมาชิก
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติให้อำนาจและกำหนดการปฏิบัติบางประการเกี่ยวกับสิทธิพิเศษถอนเงินในกองทุนการเงินระหว่างประเทศ
พ.ศ. ๒๕๑๔
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
กองทุนการเงิน หมายความว่า
กองทุนการเงินระหว่างประเทศตามข้อตกลงเกี่ยวกับกองทุนการเงินระหว่างประเทศซึ่งประเทศไทยเป็นสมาชิก
สิทธิพิเศษถอนเงิน หมายความว่า
สิทธิพิเศษในการถอนเงินที่กองทุนการเงินได้จัดสรรให้แก่ประเทศสมาชิก ตามข้อกำหนดและเงื่อนไขแห่งบัญชีพิเศษถอนเงิน
บัญชีพิเศษถอนเงิน หมายความว่า
บัญชีพิเศษถอนเงินที่ได้จัดตั้งขึ้นในกองทุนการเงิน
ธนาคาร หมายความว่า ธนาคารแห่งประเทศไทย
 
มาตรา ๔ 
ให้ธนาคารถือประโยชน์จากการเป็นภาคีแห่งบัญชีพิเศษถอนเงินในนามของรัฐบาล
และปฏิบัติการตามพันธะเกี่ยวกับบัญชีพิเศษถอนเงินในนามของรัฐบาลได้ทุกประการ
 
มาตรา ๕ 
ให้ธนาคารเป็นผู้ถือและใช้ประโยชน์เกี่ยวกับสิทธิพิเศษถอนเงินที่รัฐบาลได้รับจากการจัดสรรและจากธุรกรรมอื่น
ๆ 
 
มาตรา ๖ 
ให้ธนาคารออกใบสำคัญสิทธิพิเศษถอนเงินได้เป็นคราว ๆ
ตามวิธีการและเงื่อนไขที่กำหนดในกฎกระทรวง
เพื่อส่งเข้าทุนสำรองเงินตราได้ตามความจำเป็น
 
มาตรา ๗ 
ให้ถือว่าใบสำคัญสิทธิพิเศษถอนเงินเป็นตราสารชนิดไถ่ถอนเมื่อได้เห็นแต่ไม่มีดอกเบี้ย
และกำหนดหน่วยต้นเงินของใบสำคัญนี้เทียบเท่ากับทองคำในอัตรา ๐.๘๘๘๖๗๑
กรัมทองคำบริสุทธิ์ต่อหน่วย
 
มาตรา ๘  ใบสำคัญสิทธิพิเศษถอนเงินซึ่งได้ออกตามมาตรา
๖ ต้องมีมูลค่ารวมกันไม่เกินมูลค่าของสิทธิพิเศษถอนเงินซึ่งธนาคารถืออยู่
 
มาตรา ๙ 
สินทรัพย์ที่ได้รับหรือที่ต้องจ่ายแลกเปลี่ยนกับสิทธิพิเศษถอนเงินผลประโยชน์หรือภาระค่าใช้จ่าย
และผลกำไรหรือขาดทุน เนื่องจากการปฏิบัติตามพันธะแห่งบัญชีพิเศษถอนเงินทั้งสิ้น
ให้ตกเป็นของธนาคาร
 
มาตรา ๑๐ 
ในกรณีที่สิทธิพิเศษถอนเงินที่ได้ออกใบสำคัญสิทธิพิเศษถอนเงินแล้วจะต้องได้รับชดใช้เป็นสินทรัพย์
ซึ่งมิใช่เป็นสินทรัพย์ที่ระบุไว้ในมาตรา ๓๐ (๑) (๒) และ (๓)
แห่งพระราชบัญญัติเงินตรา พ.ศ. ๒๕๐๑ ซึ่งแก้ไขเพิ่มเติมโดยพระราชบัญญัติเงินตรา
(ฉบับที่ ๓) พ.ศ. ๒๕๑๔
ให้ถอนใบสำคัญสิทธิพิเศษถอนเงินจำนวนเดียวกันนั้นจากทุนสำรองเงินตรา
โดยให้ธนาคารนำส่งสินทรัพย์ที่ประกอบเป็นทุนสำรองเงินตราได้
เข้าทุนสำรองเงินตราแทนโดยครบถ้วน
 
มาตรา ๑๑  กิจการที่ได้กระทำและการดำเนินงานเกี่ยวกับสิทธิพิเศษถอนเงินให้ได้รับยกเว้นภาษีอากร
 
มาตรา ๑๒ 
ให้รัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
จอมพล
ถนอม  กิตติขจร
นายกรัฐมนตรี
 


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่ประเทศไทยซึ่งเป็นสมาชิกของกองทุนการเงินระหว่างประเทศอยู่แล้ว
สมควรสมัครเข้าเป็นภาคีในบัญชีพิเศษถอนเงินในกองทุนการเงินระหว่างประเทศนั้นด้วย
และโดยที่การสมัครเข้าเป็นภาคีดังกล่าว
สมควรมีกฎหมายกำหนดอำนาจและการปฏิบัติบางประการเกี่ยวกับการนั้น
จึงต้องตราพระราชบัญญัตินี้ขึ้น
 
 
 
 
 
วสุ/ปรับปรุง
๔ พฤษภาคม
๒๕๕๒
 
พรมนัส/ปรับปรุง
๖ มิถุนายน
๒๕๖๑
 
 





[๑]
ราชกิจจานุเบกษา เล่ม ๘๘/ตอนที่ ๔๔/หน้า ๒๑๖/๒๗ เมษายน ๒๕๑๔




