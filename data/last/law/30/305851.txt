








พระราชบัญญัติ






พระราชบัญญัติ
ให้อำนาจปฏิบัติการ
เกี่ยวกับกองทุนการเงินและธนาคารระหว่างประเทศ
พ.ศ. ๒๔๙๔
                   
 
ในพระปรมาภิไธย
พระบาทสมเด็จพระปรมินทรมหาภูมิพลอดุลยเดช
รังสิต กรมพระชัยนาทนเรนทร
ผู้สำเร็จราชการแทนพระองค์
ให้ไว้ ณ วันที่ ๑๒ มกราคม
พ.ศ. ๒๔๙๔
เป็นปีที่ ๖ ในรัชกาลปัจจุบัน
 
โดยที่เป็นการสมควรมีกฎหมายให้อำนาจเพื่อปฏิบัติการเกี่ยวกับกองทุนการเงินระหว่างประเทศและธนาคารระหว่างประเทศเพื่อการบูรณะและวิวัฒนาการ
ซึ่งประเทศไทยเป็นสมาชิก
 
พระมหากษัตริย์โดยคำแนะนำและยินยอมของรัฐสภา
จึงมีพระบรมราชโองการให้ตราพระราชบัญญัติขึ้นไว้ ดังต่อไปนี้
 
มาตรา
๑  พระราชบัญญัตินี้เรียกว่า
พระราชบัญญัติให้อำนาจปฏิบัติการเกี่ยวกับกองทุนการเงินและธนาคารระหว่างประเทศ
พ.ศ. ๒๔๙๔
 
มาตรา
๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา
๓  ในพระราชบัญญัตินี้
กองทุนการเงิน
หมายความว่า กองทุนการเงินระหว่างประเทศ
ธนาคารระหว่างประเทศ
หมายความว่า ธนาคารระหว่างประเทศเพื่อการบูรณะและวิวัฒนาการ
รัฐมนตรี
หมายความว่า รัฐมนตรีผู้รักษาการตามพระราชบัญญัตินี้
องค์การตัวแทน
หมายความว่า องค์การการเงินและการคลังที่รัฐมนตรีแต่งตั้งให้เป็นองค์การตัวแทนตามข้อตกลงว่าด้วยกองทุนการเงินระหว่างประเทศและข้อตกลงว่าด้วยธนาคารระหว่างประเทศ
เพื่อการบูรณะและวิวัฒนาการ
พนักงานเจ้าหน้าที่
หมายความว่า ผู้ซึ่งรัฐมนตรีแต่งตั้งให้เป็นผู้ดำเนินการตามพระราชบัญญัตินี้
สิทธิซื้อส่วนสำรอง[๒] หมายความว่า
สิทธิของประเทศไทยในการซื้อส่วนสำรองจากกองทุนการเงินตามเงื่อนไขแห่งข้อตกลงว่าด้วยกองทุนการเงินระหว่างประเทศ
 
มาตรา
๔[๓] 
ให้รัฐมนตรีมีอำนาจออกตั๋วสัญญาใช้เงินคลังแทนเงินตราไทยให้แก่ธนาคารระหว่างประเทศ
แต่จำนวนเงินในตั๋วทั้งสิ้นที่คงอยู่ในขณะใดขณะหนึ่งต้องไม่เกินจำนวนเงินลงทุนที่ต้องจ่ายเป็นเงินตราไทยให้แก่ธนาคารระหว่างประเทศ
ตั๋วสัญญาใช้เงินคลังที่ออกตามความในวรรคหนึ่ง
ต้องเป็นตั๋วเปลี่ยนมือไม่ได้
มีข้อกำหนดไม่ให้คิดดอกเบี้ยและเป็นตั๋วชนิดใช้เงินเมื่อทวงถาม
เมื่อได้รับทวงถามให้ใช้เงินตามตั๋วสัญญาใช้เงินคลัง
ให้รัฐมนตรีมีอำนาจจ่ายเงินตามจำนวนที่ได้รับทวงถามให้ใช้นั้น
 
มาตรา
๔ ทวิ[๔] 
ให้ธนาคารแห่งประเทศไทยมีอำนาจออกตั๋วสัญญาใช้เงินชนิดเปลี่ยนมือไม่ได้
มีข้อกำหนดไม่ให้คิดดอกเบี้ยและเป็นตั๋วชนิดใช้เงินเมื่อทวงถาม
เพื่อการชำระเงินแก่กองทุนการเงินแทนเงินตราไทย
รวมทั้งเพื่อแทนตั๋วสัญญาใช้เงินคลังที่รัฐมนตรีได้ออกให้แก่กองทุนการเงินไปก่อนแล้วตามพระราชบัญญัตินี้และยังมิได้ใช้เงินตามตั๋วนั้นในขณะที่มาตรานี้ใช้บังคับด้วย
 
มาตรา
๕  ในทันทีที่ออกตั๋วสัญญาใช้เงินคลัง
เพื่อทดแทนเงินซึ่งได้จ่ายไปตามงบประมาณแผ่นดิน ไม่ว่าเงินนั้นกองทุนการเงินหรือธนาคารระหว่างประเทศจะได้รับแล้วหรือไม่
ให้นำเงินซึ่งไม่ต้องจ่ายเพราะการออกตั๋วสัญญาใช้เงินคลังแทนนั้นส่งเข้าบัญชีเงินคงคลัง
บัญชีเงินคงคลังตามความในวรรคก่อนหมายความถึงบัญชีเงินคงคลังบัญชีที่
๑ ตามที่บัญญัติไว้ในกฎหมายว่าด้วยเงินคงคลัง
 
มาตรา
๕ ทวิ[๕] 
ให้รัฐมนตรีมีอำนาจถือประโยชน์จากสมาชิกภาพในธนาคารระหว่างประเทศทำการแทนรัฐบาลเพื่อกู้เงินและค้ำประกันการกู้เงินของรัฐบาลหรือองค์การของรัฐบาลจากธนาคารระหว่างประเทศตามข้อกำหนดและเงื่อนไขที่จะตกลงกัน
การกู้เงินดังกล่าวจะเป็นผลสมบูรณ์ต่อเมื่อได้ตราขึ้นเป็นพระราชบัญญัติ
บทบัญญัติมาตรานี้
ให้ใช้บังคับแก่การกู้เงินและการค้ำประกันการกู้เงินซึ่งได้กระทำตั้งแต่วันที่ ๑
สิงหาคม ๒๔๙๘ เป็นต้นไป
 
มาตรา
๕ ตรี[๖] 
ให้ธนาคารแห่งประเทศไทยมีอำนาจถือประโยชน์และรับภาระจากสมาชิกภาพแห่งกองทุนการเงินในนามของรัฐบาลในการดำเนินธุรกรรมทุกประการเกี่ยวกับบัญชีทั่วไปของกองทุนการเงิน
รวมตลอดถึงการชำระเงินลงทุน ผลประโยชน์ ภาระค่าใช้จ่าย
และผลกำไรหรือขาดทุนเนื่องจากการปฏิบัติในการนี้ทั้งสิ้นให้ตกเป็นของธนาคารแห่งประเทศไทย
เพื่อประโยชน์แห่งวรรคหนึ่ง
ให้ธนาคารแห่งประเทศไทยจ่ายคืนแก่รัฐบาลซึ่งทองคำเฉพาะส่วนที่มิใช่สินทรัพย์อันเป็นทุนสำรองเงินตราและเงินตราไทย
ที่ได้จ่ายแก่กองทุนการเงินเป็นการชำระเงินลงทุนไปแล้วก่อนวันที่มาตรานี้ใช้บังคับ
 
มาตรา
๕ จัตวา[๗] 
ให้ผู้ว่าการธนาคารแห่งประเทศไทยเป็นผู้ว่าการของประเทศไทยในกองทุนการเงินโดยตำแหน่ง
ส่วนผู้ว่าการสำรองของประเทศไทยในกองทุนการเงินให้รัฐมนตรีเป็นผู้แต่งตั้ง
 
มาตรา
๕ เบญจ[๘] 
ให้ธนาคารแห่งประเทศไทยเป็นผู้พิจารณาเรื่องต่าง ๆ
ในการใช้สิทธิออกเสียงและดำเนินการตามข้อตกลงว่าด้วยกองทุนการเงินเกี่ยวกับบัญชีทั่วไป
แล้วเสนอผลของการนั้นให้รัฐมนตรีทราบ
ในกรณีที่เป็นการผูกพันนโยบายเศรษฐกิจของประเทศตามเงื่อนไขการใช้ทรัพยากรของกองทุนการเงินหรือในกรณีที่เกี่ยวกับนโยบายสำคัญอื่น
ๆ ต้องได้รับอนุมัติจากรัฐมนตรีก่อน
 
มาตรา
๕ ฉ[๙] 
ในกรณีที่ประเทศไทยมีสิทธิซื้อส่วนสำรองได้เป็นจำนวนเท่าใด
ให้ธนาคารแห่งประเทศไทยมีอำนาจออกใบสำคัญสิทธิซื้อส่วนสำรองไม่เกินจำนวนนั้นเพื่อส่งเข้าทุนสำรองเงินตราตามความจำเป็นได้  ทั้งนี้
ตามวิธีการและเงื่อนไขที่กำหนดในกฎกระทรวง
ใบสำคัญสิทธิซื้อส่วนสำรองที่ได้ออกตามวรรคหนึ่ง
ต้องมีมูลค่ารวมกันไม่เกินมูลค่าสิทธิซื้อส่วนสำรองที่ประเทศไทยถืออยู่
หักด้วยมูลค่าของทองคำ
สินทรัพย์ต่างประเทศและสิทธิพิเศษถอนเงินที่นำส่งสมทบกองทุนการเงิน
 
มาตรา
๖ 
ให้รัฐมนตรีมีอำนาจแต่งตั้งองค์การตัวแทนและพนักงานเจ้าหน้าที่
การแต่งตั้งให้ประกาศในราชกิจจานุเบกษา
 
มาตรา
๗ 
องค์การตัวแทนมีอำนาจหน้าที่เก็บและรวบรวมสถิติใด ๆ
อันจำเป็นในการปฏิบัติตามข้อผูกพันในฐานะที่ประเทศไทยเป็นสมาชิกของกองทุนการเงินและธนาคารระหว่างประเทศ
และเพื่อการนี้ให้มีอำนาจเรียกร้องให้บุคคลใด ๆ
ยื่นรายการแสดงข้อความและตัวเลขอันเกี่ยวแก่สถิติใด ๆ ได้
ในกรณีที่บุคคลทำการร่วมกันเป็นห้างหุ้นส่วนสามัญที่มิได้จดทะเบียน
องค์การตัวแทนอาจเรียกร้องให้ห้างหุ้นส่วนนั้นยื่นรายการสำหรับกิจการของห้างหุ้นส่วน
ในกรณีเช่นว่านี้ถ้าห้างหุ้นส่วนนั้นมีผู้จัดการ
ให้หน้าที่ที่จะต้องปฏิบัติตามคำเรียกร้องตกอยู่แก่ผู้จัดการ
ถ้าไม่ปรากฏตัวผู้จัดการ ให้ตกแก่ผู้เป็นหุ้นส่วนทุกคน
คำเรียกร้องให้ยื่นรายการ
จะประกาศในราชกิจจานุเบกษาแก่บุคคลทั่วไปที่เกี่ยวข้อง
หรือจะทำเป็นหนังสือส่งถึงบุคคลใดโดยเฉพาะก็ได้
 
มาตรา
๘ 
การเรียกร้องให้ยื่นรายการตามความในมาตรา ๗
ให้กระทำได้เฉพาะในเรื่องต่อไปนี้ และเรื่องที่รัฐมนตรีประกาศตามความในมาตรา ๙
(๑)
ปริมาณทองคำและเงินปริวรรตต่างประเทศ ที่บุคคล องค์การธนาคาร
และองค์การการเงินถืออยู่ในประเทศและต่างประเทศ
(๒)
การผลิตทองคำ
(๓)
ทองคำที่ส่งออกและนำเข้าในราชอาณาจักรแยกตามประเทศต้นทางและปลายทาง
(๔)
สินค้าที่ส่งออกและนำเข้าทั้งสิ้นและราคาแยกตามประเทศต้นทางและปลายทาง
(๕)
ดุลชำระเงินระหว่างประเทศรวมทั้งการค้าด้วยสิ่งของและบริการ
การทำความตกลงเกี่ยวกับทองคำและเงินลงทุน และการอื่น
(๖)
การลงทุนหาผลประโยชน์ระหว่างประเทศ คือ การลงทุนหาผลประโยชน์ภายในราชอาณาจักร
โดยผู้ลงทุนหาผลประโยชน์อยู่ในต่างประเทศ และการลงทุนหาผลประโยชน์ในต่างประเทศโดยผู้ลงทุนหาผลประโยชน์อยู่ในราชอาณาจักร
(๗)
รายได้ของชาติ
(๘)
ดัชนีราคา คือดัชนีของราคาสินค้าในตลาดขายส่งและขายปลีก
และราคาสินค้าส่งออกนอกและนำเข้าในราชอาณาจักร
(๙)
อัตราซื้อและขายเงินตราต่างประเทศ
 
มาตรา
๙  ให้รัฐมนตรีมีอำนาจกำหนดเรื่องที่จะให้บุคคลยื่นรายการเพิ่มเติมจากที่ได้ระบุไว้ในมาตรา
๘ อีกได้เป็นครั้งคราวตามความจำเป็น
การกำหนดเรื่องที่จะให้บุคคลยื่นรายการและตัวเลขตามความในวรรคก่อน
ให้ประกาศในราชกิจจานุเบกษา
 
มาตรา
๑๐ 
คำเรียกร้องให้ยื่นรายการต้องระบุแบบซึ่งจะให้ผู้ถูกเรียกร้องกรอกข้อความและตัวเลข
กับทั้งต้องกำหนดระยะเวลาที่จะต้องยื่น
และระบุสถานที่ที่จะยื่นหรือผู้ที่จะรับรายการนั้นด้วย
และจะกำหนดให้ยื่นเป็นครั้งคราวหรือเป็นการประจำตามระยะเวลาก็ได้
แต่ต้องกำหนดเวลาพอสมควรเพื่อให้ผู้มีหน้าที่ยื่นรายการปฏิบัติการตามคำเรียกร้องนั้นได้ด้วย
 
มาตรา
๑๑ 
คำเรียกร้องให้ยื่นรายการตามความในมาตรา ๗ วรรคท้ายนั้น
เมื่อได้ประกาศในราชกิจจานุเบกษาแล้วก็ดี
เมื่อได้ส่งถึงบุคคลใดโดยได้นำส่งแก่บุคคลนั้นเองหรือส่งแก่ผู้ใดที่มีอายุเกินยี่สิบปีซึ่งอยู่อาศัย
หรือทำงานในบ้านเรือน หรือที่สำนักทำการงานที่ปรากฏว่าเป็นของบุคคลนั้นแล้วก็ดี
ให้ถือว่าบุคคลผู้มีหน้าที่ยื่นรายการได้ทราบแล้ว
 
มาตรา
๑๒ 
ผู้ใดทำสัญญากับธนาคารหรือบุคคลอื่นใดที่ประกอบธุรกิจเกี่ยวกับเงินปริวรรตต่างประเทศ
ผู้นั้นต้องแสดงเป็นหนังสือซึ่งข้อความและตัวเลขแก่ธนาคาร
หรือบุคคลอื่นนั้นตามความจำเป็นที่ธนาคารหรือบุคคลอื่นนั้นจำต้องยื่นรายการตามความในมาตรา
๗
ผู้มีหน้าที่แสดงข้อความและตัวเลขตามความในวรรคก่อน
ไม่จำต้องยื่นรายการตามมาตรา ๗
 
มาตรา
๑๓ 
เมื่อพนักงานเจ้าหน้าที่มีเหตุอันควรสงสัยว่า
ข้อความหรือตัวเลขที่ปรากฏในรายการใดเป็นเท็จ หรือขาดตกบกพร่อง
พนักงานเจ้าหน้าที่มีอำนาจสั่งให้บุคคลผู้ยื่นหรือบุคคลที่เกี่ยวข้องหรือบุคคลอื่นที่เชื่อว่ามีความรู้เกี่ยวกับข้อความหรือตัวเลขนั้นมาให้ถ้อยคำหรือแสดงสมุดบัญชีหรือเอกสารประกอบตามความต้องการ
และให้พนักงานเจ้าหน้าที่มีอำนาจเข้าไปในสถานที่ใด ๆ ในระหว่างเวลากลางวันเพื่อตรวจสอบความถูกต้องของข้อความหรือตัวเลขนั้นได้
ผู้ครอบครองสถานที่ที่พนักงานเจ้าหน้าที่เข้าไปนั้นจะต้องให้ความสะดวกแก่พนักงานเจ้าหน้าที่ตามสมควร
 
มาตรา
๑๔ 
ข้อความและตัวเลขที่ปรากฏในรายการที่ยื่นตามความในพระราชบัญญัตินี้ก็ดี
หรือที่ธนาคารหรือผู้ประกอบธุรกิจเกี่ยวกับเงินปริวรรตต่างประเทศได้มาตามมาตรา ๑๒
ก็ดี หรือที่พนักงานเจ้าหน้าที่ได้มาจากการตรวจสอบตามมาตรา ๑๓ ก็ดี
บุคคลใดได้รู้มาเนื่องจากตำแหน่งหน้าที่
จะนำความรู้นี้ไปใช้เป็นประโยชน์แก่ตนเองหรือผู้อื่น
หรือจะนำออกเปิดเผยโดยระบุเป็นรายบุคคลหรือห้างหุ้นส่วนไม่ได้  ทั้งนี้
เว้นแต่จะเป็นการปฏิบัติภายในวงการเกี่ยวกับกองทุนการเงินและธนาคารระหว่างประเทศ
หรือได้รับความยินยอมเป็นหนังสือจากบุคคลผู้ยื่นรายการ
หรือผู้แสดงข้อความและตัวเลขตามมาตรา ๑๒ หรือที่จำเป็นต้องเปิดเผยเพื่อประโยชน์แก่การสอบสวนหรือพิจารณาคดีซึ่งมีผู้ต้องหาหรือจำเลยในการกระทำผิดต่อพระราชบัญญัตินี้
 
มาตรา
๑๕ 
สัญญาว่าด้วยการปริวรรตอันเกี่ยวด้วยเงินตราของประเทศใดที่เป็นสมาชิกแห่งกองทุนการเงิน
หากขัดต่อกฎหมายว่าด้วยการควบคุมการแลกเปลี่ยนเงินของประเทศนั้นที่ใช้อยู่หรือตราขึ้นอันสอดคล้องกับข้อตกลงว่าด้วยกองทุนการเงินระหว่างประเทศไม่มีผลบังคับในประเทศไทย
ในกรณีเป็นที่สงสัยหรือไม่ทราบว่ากฎหมายว่าด้วยการควบคุมการแลกเปลี่ยนเงินของประเทศใดประเทศหนึ่งมีอยู่อย่างไร
หรือสอดคล้องกับข้อตกลงว่าด้วยกองทุนการเงินระหว่างประเทศหรือไม่
ให้ถือตามที่กองทุนการเงินแจ้งมา
 
มาตรา
๑๖  ผู้ใด
โดยไม่มีข้อแก้ตัวอันชอบด้วยเหตุผล ไม่ยื่นรายการตามคำเรียกร้องซึ่งองค์การตัวแทนเรียกร้องให้ยื่นตามความในพระราชบัญญัตินี้ก็ดี
ไม่แสดงข้อความหรือตัวเลขตามความในมาตรา ๑๒ ก็ดี
มีความผิดต้องระวางโทษปรับไม่เกินห้าพันบาท
 
มาตรา
๑๗  ผู้ใด โดยรู้อยู่แล้ว
(๑)
เอาความเท็จมาแสดงในรายการที่ยื่นตามคำเรียกร้องขององค์การตัวแทนซึ่งเรียกร้องให้ยื่นตามความในพระราชบัญญัตินี้
(๒)
เอาข้อความหรือตัวเลขอันเป็นเท็จมาแสดงต่อธนาคารหรือบุคคลอื่น
ซึ่งต้องแสดงตามความในมาตรา ๑๒ หรือ
(๓)
ให้ถ้อยคำเท็จ
หรือแสดงสมุดบัญชีหรือเอกสารอันเป็นเท็จต่อพนักงานเจ้าหน้าที่ซึ่งปฏิบัติการตามความในมาตรา
๑๓
มีความผิดต้องระวางโทษปรับไม่เกินห้าพันบาท
หรือจำคุกไม่เกินสามเดือน หรือทั้งปรับทั้งจำ
 
มาตรา
๑๘ 
ผู้ใดฝ่าฝืนคำสั่งของพนักงานเจ้าหน้าที่ซึ่งได้สั่งตามมาตรา ๑๓
มีความผิดต้องระวางโทษปรับไม่เกินสองพันบาท
 
มาตรา
๑๙  ผู้ใดไม่ให้ความสะดวกแก่พนักงานเจ้าหน้าที่
ตามที่บัญญัติไว้ในมาตรา ๑๓ มีความผิดต้องระวางโทษปรับไม่เกินสองร้อยบาท
 
มาตรา
๒๐  ผู้ใดฝ่าฝืนมาตรา ๑๔
มีความผิดต้องระวางโทษปรับไม่เกินหนึ่งหมื่นบาท หรือจำคุกไม่เกินหนึ่งปี
หรือทั้งปรับทั้งจำ
 
มาตรา
๒๑ 
ให้รัฐมนตรีว่าการกระทรวงการคลังรักษาการตามพระราชบัญญัตินี้
และให้มีอำนาจออกกฎกระทรวงเพื่อปฏิบัติการตามพระราชบัญญัตินี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
 
ผู้รับสนองพระบรมราชโองการ
จอมพล ป.  พิบูลสงคราม
นายกรัฐมนตรี


พระราชบัญญัติให้อำนาจปฏิบัติการเกี่ยวกับกองทุนการเงินและธนาคารระหว่างประเทศ
(ฉบับที่ ๒) พ.ศ. ๒๔๙๘[๑๐]
 
หมายเหตุ :-
เหตุผลในการประกาศใช้พระราชบัญญัติฉบับนี้ คือ เนื่องจากรัฐบาลและองค์การของรัฐบาล
เช่น การรถไฟ และการท่าเรือ ได้เจรจากู้เงินจากธนาคารโลก
เพื่อนำมาใช้จ่ายลงทุนในพัฒนาการทางเศรษฐกิจด้านต่าง ๆ ของประเทศ
บางรายก็เจรจาเป็นผลสำเร็จแล้วตั้งแต่เดือนสิงหาคมนี้ เช่น การรถไฟ
ในการนี้จึงจำเป็นที่จะต้องมีกฎหมายใช้บังคับเป็นการย้อนหลังให้รัฐบาลดำเนินการได้โดยประจักษ์ชัดแจ้งขึ้น
เพื่อให้รัฐบาลถือประโยชน์ในฐานะเป็นสมาชิกธนาคารระหว่างประเทศเพื่อการบูรณะและวิวัฒนาการทำการกู้เงินหรือค้ำประกันการกู้เงินจากธนาคารดังกล่าว
 
ประกาศของคณะปฏิวัติ
ฉบับที่ ๖๑ ลงวันที่ ๓๑ มกราคม พุทธศักราช ๒๕๑๕[๑๑]
 
โดยที่คณะปฏิวัติพิจารณาเห็นว่า
ภาระปฏิบัติการกับกองทุนการเงินระหว่างประเทศซึ่งประเทศไทยเป็นสมาชิกนั้น
ในส่วนใหญ่และสำคัญเป็นธุรกรรมเกี่ยวกับการธำรงเสถียรภาพในค่าเสมอภาคของบาท
และการซื้อขายเงินตราต่างประเทศระหว่างประเทศไทยกับกองทุนการเงินระหว่างประเทศ
ซึ่งโดยปกติอยู่ในหน้าที่ของธนาคารแห่งประเทศไทยอยู่แล้ว
สมควรจะให้ธนาคารแห่งประเทศไทยเป็นผู้ถือประโยชน์และรับภาระจากสมาชิกภาพในกองทุนการเงินระหว่างประเทศในนามของรัฐบาลในการดำเนินธุรกรรมทุกประการเกี่ยวกับบัญชีทั่วไปของกองทุนการเงินระหว่างประเทศได้เองโดยตรง 
จำเป็นต้องแก้ไขเพิ่มเติมกฎหมายว่าด้วยการให้อำนาจปฏิบัติการเกี่ยวกับกองทุนการเงินและธนาคารระหว่างประเทศให้สมบูรณ์ยิ่งขึ้น
 
ข้อ
๔  ประกาศของคณะปฏิวัติฉบับนี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
พระราชกำหนดแก้ไขเพิ่มเติมพระราชบัญญัติให้อำนาจปฏิบัติการเกี่ยวกับกองทุนการเงินและธนาคารระหว่างประเทศ
พ.ศ. ๒๔๙๔ พ.ศ. ๒๕๒๑[๑๒]
 
มาตรา
๒ 
พระราชกำหนดนี้ให้ใช้บังคับตั้งแต่วันประกาศในราชกิจจานุเบกษาเป็นต้นไป
 
หมายเหตุ :-
เหตุผลในการประกาศใช้พระราชกำหนดฉบับนี้ คือ
โดยที่ได้มีพระราชกำหนดแก้ไขเพิ่มเติมกฎหมายว่าด้วยเงินตรา
เพื่อแก้ไขระบบการแลกเปลี่ยนเงินตราเสียใหม่ให้เหมาะสมยิ่งขึ้น
และโดยที่สมควรให้อำนาจธนาคารแห่งประเทศไทยออกใบสำคัญสิทธิซื้อส่วนสำรองเพื่อส่งเข้าทุนสำรองเงินตราเพื่อให้สอดคล้องกับระบบการแลกเปลี่ยนเงินตราที่กำหนดขึ้นใหม่
และเนื่องจากเป็นกฎหมายเกี่ยวด้วยเงินตราซึ่งต้องกระทำเป็นการรีบด่วนและเป็นความลับ  จึงจำเป็นต้องตราพระราชกำหนดนี้ขึ้น
 
ประกาศสำนักนายรัฐมนตรี
เรื่อง การอนุมัติพระราชกำหนดแก้ไขเพิ่มเติมพระราชบัญญัติให้อำนาจปฏิบัติการเกี่ยวกับกองทุนการเงินและธนาคารระหว่างประเทศ
พ.ศ. ๒๔๙๔ พ.ศ. ๒๕๒๑[๑๓]
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
หยก/ปรับปรุง
๙ พฤษภาคม ๒๕๕๖
สุพิชชา/ตรวจ
๑๗ พฤษภาคม ๒๕๕๖
 





[๑] ราชกิจจานุเบกษา
เล่ม ๖๘/ตอนที่ ๖/หน้า ๑๖/๑๖ มกราคม
๒๔๙๔


[๒] มาตรา ๓
นิยามคำว่า สิทธิซื้อส่วนสำรอง
เพิ่มโดยพระราชกำหนดแก้ไขเพิ่มเติมพระราชบัญญัติให้อำนาจปฏิบัติการเกี่ยวกับกองทุนการเงินและธนาคารระหว่างประเทศ
พ.ศ. ๒๔๙๔ พ.ศ. ๒๕๒๑


[๓] มาตรา ๔
แก้ไขเพิ่มเติมโดยประกาศของคณะปฏิวัติ ฉบับที่ ๖๑ ลงวันที่ ๓๑ มกราคม พุทธศักราช
๒๕๑๕


[๔] มาตรา ๔ ทวิ
เพิ่มโดยประกาศของคณะปฏิวัติ ฉบับที่ ๖๑ ลงวันที่ ๓๑ มกราคม พุทธศักราช ๒๕๑๕


[๕] มาตรา ๕ ทวิ
เพิ่มโดยพระราชบัญญัติให้อำนาจปฏิบัติการเกี่ยวกับกองทุนการเงินและธนาคารระหว่างประเทศ
(ฉบับที่ ๒) พ.ศ. ๒๔๙๘


[๖] มาตรา ๕ ตรี
เพิ่มโดยประกาศของคณะปฏิวัติ ฉบับที่ ๖๑ ลงวันที่ ๓๑ มกราคม พุทธศักราช ๒๕๑๕


[๗] มาตรา ๕ จัตวา
เพิ่มโดยประกาศของคณะปฏิวัติ ฉบับที่ ๖๑ ลงวันที่ ๓๑ มกราคม พุทธศักราช ๒๕๑๕


[๘] มาตรา ๕ เบญจ
เพิ่มโดยประกาศของคณะปฏิวัติ ฉบับที่ ๖๑ ลงวันที่ ๓๑ มกราคม พุทธศักราช ๒๕๑๕


[๙] มาตรา ๕ ฉ เพิ่มโดยพระราชกำหนดแก้ไขเพิ่มเติมพระราชบัญญัติให้อำนาจปฏิบัติการเกี่ยวกับกองทุนการเงินและธนาคารระหว่างประเทศ
พ.ศ. ๒๔๙๔ พ.ศ. ๒๕๒๑


[๑๐] ราชกิจจานุเบกษา
เล่ม ๗๒/ตอนที่ ๗๙/ฉบับพิเศษ หน้า ๑/๑
ตุลาคม ๒๔๙๘


[๑๑] ราชกิจจานุเบกษา
เล่ม ๘๙/ตอนที่ ๑๖/ฉบับพิเศษ หน้า ๓/๓๑
มกราคม ๒๕๑๕


[๑๒] ราชกิจจานุเบกษา
เล่ม ๙๕/ตอนที่ ๒๗/ฉบับพิเศษ หน้า ๙/๘
มีนาคม ๒๕๒๑


[๑๓] ราชกิจจานุเบกษา
เล่ม ๙๕/ตอนที่ ๓๓/ฉบับพิเศษ หน้า ๔/๒๔ มีนาคม ๒๕๒๑




