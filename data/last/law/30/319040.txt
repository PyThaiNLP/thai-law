
















พระราชบัญญัติ
คุ้มครองการดำเนินงานขององค์การโทรคมนาคมทางดาวเทียม
ระหว่างประเทศ
พ.ศ. ๒๕๒๔
                   
 
ภูมิพลอดุลยเดช
ป.ร.
ให้ไว้ ณ วันที่
๒๒ กรกฎาคม พ.ศ. ๒๕๒๔
เป็นปีที่ ๓๖
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายคุ้มครองการดำเนินงานขององค์การโทรคมนาคมทางดาวเทียมระหว่างประเทศ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติคุ้มครองการดำเนินงานขององค์การโทรคมนาคมทางดาวเทียมระหว่างประเทศ
พ.ศ. ๒๕๒๔
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
องค์การ หมายความว่า
องค์การโทรคมนาคมทางดาวเทียมระหว่างประเทศ
 
มาตรา ๔  เพื่อคุ้มครองการดำเนินงานในประเทศไทยขององค์การให้บรรลุผลตามความมุ่งประสงค์
(๑)
ให้ยอมรับนับถือว่า องค์การเป็นนิติบุคคล และให้ถือว่ามีภูมิลำเนาในประเทศไทย
(๒)
ในระหว่างที่ปฏิบัติหน้าที่ในประเทศไทยหรือเข้ามาในประเทศไทยเพื่อปฏิบัติหน้าที่หรือในการปฏิบัติภารกิจเกี่ยวกับองค์การ
ให้องค์การ ทรัพย์สิน และบรรณสารขององค์การ ผู้แทนของภาคีองค์การ
ผู้แทนของผู้ลงนามความตกลงว่าด้วยองค์การโทรคมนาคมทางดาวเทียมระหว่างประเทศ
และเจ้าหน้าที่ขององค์การได้รับเอกสิทธิ์ สิทธิยกเว้น
และความคุ้มกันตามที่ระบุไว้ในพิธีสารว่าด้วยเอกสิทธิ์ สิทธิยกเว้น และความคุ้มกันขององค์การโทรคมนาคมทางดาวเทียมระหว่างประเทศซึ่งทำ
ณ กรุงวอชิงตัน เมื่อวันที่ ๑๙ พฤษภาคม พ.ศ. ๒๕๒๑
(๓)
บุคคลผู้มีสัญชาติไทย
หรือบุคคลผู้มีถิ่นที่อยู่เป็นการถาวรในประเทศไทยไม่ได้รับเอกสิทธิ์
สิทธิยกเว้นและความคุ้มกันตามมาตรานี้ เว้นแต่จะได้กระทำการตามหน้าที่อย่างเป็นทางการและภายในขอบเขตแห่งหน้าที่ของบุคคลนั้น
 
มาตรา ๕  ให้รัฐมนตรีว่าการกระทรวงการต่างประเทศรักษาการตามพระราชบัญญัตินี้
 
 
ผู้รับสนองพระบรมราชโองการ
พลเอก
ป.  ติณสูลานนท์
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ โดยที่ประเทศไทยได้เข้าเป็นภาคีสมาชิกในความตกลงว่าด้วยองค์การโทรคมนาคมทางดาวเทียมระหว่างประเทศ
และจะภาคยานุวัติพิธีสารว่าด้วยเอกสิทธิ์
สิทธิยกเว้นและความคุ้มกันขององค์การโทรคมนาคมทางดาวเทียมระหว่างประเทศทำขึ้น ณ
กรุงวอชิงตัน เมื่อวันที่ ๑๙ พฤษภาคม พ.ศ. ๒๕๒๑
ซึ่งกำหนดให้ภาคีแต่ละประเทศให้เอกสิทธิ์ สิทธิยกเว้นและความคุ้มกันตามที่ระบุไว้ในพิธีสารแก่กันและกัน  ทั้งนี้
เพื่อเป็นหลักประกันให้การปฏิบัติงานขององค์การโทรคมนาคมทางดาวเทียมระหว่างประเทศในประเทศภาคีทั้งหลายเป็นไปอย่างมีประสิทธิภาพ
 ดังนั้น เพื่อเป็นการอนุวัติการให้เป็นไปตามข้อผูกพันในพิธีสารดังกล่าว  จึงจำเป็นต้องออกพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
ปัทมา/แก้ไข
วศิน/ตรวจ
๕ มีนาคม ๒๕๕๓
 
โชติกานต์/ปรับปรุง
๓๐ มกราคม ๒๕๖๒
 





[๑]
ราชกิจจานุเบกษา เล่ม ๙๘/ตอนที่ ๑๒๒/ฉบับพิเศษ หน้า ๑/๒๗ กรกฎาคม ๒๕๒๔




