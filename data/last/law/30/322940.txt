








พระราชบัญญัติ






พระราชบัญญัติ
คุ้มครองการดำเนินงานของศูนย์ฝึกอบรมวนศาสตร์ชุมชน
แห่งภูมิภาคเอเชียแปซิฟิก
พ.ศ.
๒๕๔๓
                   
 
ภูมิพลอดุลยเดช
ป.ร.
ให้ไว้
ณ วันที่ ๒๕ กุมภาพันธ์ พ.ศ. ๒๕๔๓
เป็นปีที่
๕๕ ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีกฎหมายว่าด้วยการคุ้มครองการดำเนินงานของศูนย์ฝึกอบรมวนศาสตร์ชุมชนแห่งภูมิภาคเอเชียแปซิฟิก
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติคุ้มครองการดำเนินงานของศูนย์ฝึกอบรมวนศาสตร์ชุมชนแห่งภูมิภาคเอเชียแปซิฟิก
พ.ศ. ๒๕๔๓
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
ศูนย์ หมายความว่า
ศูนย์ฝึกอบรมวนศาสตร์ชุมชนแห่งภูมิภาคเอเชียแปซิฟิกที่จัดตั้งขึ้นตามกฎบัตรของศูนย์ฝึกอบรมวนศาสตร์ชุมชนแห่งภูมิภาคเอเชียแปซิฟิกฉบับ
พ.ศ. ๒๕๔๑ ซึ่งประเทศไทยเป็นสมาชิก
 
มาตรา ๔ 
เพื่อคุ้มครองการดำเนินงานในประเทศไทยของศูนย์ให้บรรลุตามความมุ่งประสงค์
(๑) ให้ยอมรับนับถือว่าศูนย์เป็นนิติบุคคล
และให้ถือว่ามีภูมิลำเนาในประเทศไทย
(๒)
ในระหว่างที่ปฏิบัติหน้าที่ในประเทศไทยหรือเข้ามาในประเทศไทยเพื่อปฏิบัติหน้าที่หรือในการปฏิบัติภารกิจเกี่ยวกับศูนย์
ให้ศูนย์ ทรัพย์สิน และสินทรัพย์ของศูนย์
เจ้าหน้าที่และผู้เชี่ยวชาญชาวต่างประเทศซึ่งได้รับการแต่งตั้งโดยศูนย์ให้ปฏิบัติหน้าที่
ได้รับเอกสิทธิ์และความคุ้มกันตามที่ระบุไว้ในความตกลงระหว่างรัฐบาลแห่งราชอาณาจักรไทยและศูนย์ฝึกอบรมวนศาสตร์ชุมชนแห่งภูมิภาคเอเชียแปซิฟิกเกี่ยวกับสำนักงานใหญ่ของศูนย์ฝึกอบรมวนศาสตร์ชุมชนแห่งภูมิภาคเอเชียแปซิฟิก
 
มาตรา ๕  ให้รัฐมนตรีว่าการทบวงมหาวิทยาลัยรักษาการตามพระราชบัญญัตินี้
 
 
ผู้รับสนองพระบรมราชโองการ
ชวน
 หลีกภัย
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ เนื่องจากประเทศไทยและประเทศต่าง
ๆ ในภาคพื้นเอเชียแปซิฟิกและยุโรป ได้ร่วมกันก่อตั้งศูนย์ฝึกอบรมวนศาสตร์ชุมชนแห่งภูมิภาคเอเชียแปซิฟิก
ในปี พ.ศ. ๒๕๓๐
โดยกำหนดให้ศูนย์ฝึกอบรมวนศาสตร์ชุมชนแห่งภูมิภาคเอเชียแปซิฟิกเป็นผู้ดำเนินงานและปฏิบัติภารกิจอันเป็นหน้าที่ของศูนย์
ดังนั้น เพื่อให้ศูนย์และเจ้าหน้าที่ของศูนย์ได้รับเอกสิทธิ์และความคุ้มกันในการดำเนินงาน
และการปฏิบัติงานของศูนย์ในประเทศไทยตามข้อตกลงระหว่างรัฐบาลไทยและศูนย์ฝึกอบรมวนศาสตร์ชุมชนแห่งภูมิภาคเอเชียแปซิฟิก
 จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
ภคินี/แก้ไข
๒๑/๒/๒๕๔๕
A+B (C)
 
ทรงยศ
สราวุฒิ
จัดทำ
๑๖/๕/๒๕๔๖
 
วาทินี/รัมภา/ปรับปรุง
๑๔
กรกฎาคม ๒๕๔๙
 
 





[๑]
ราชกิจจานุเบกษา เล่ม ๑๑๗/ตอนที่ ๑๕ ก/หน้า ๖/๖ มีนาคม ๒๕๔๓




