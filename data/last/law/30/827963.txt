
















พระราชบัญญัติ
คุ้มครองการดำเนินงานของสำนักงานเศรษฐกิจ
และการค้าฮ่องกงประจำประเทศไทย
พ.ศ. ๒๕๖๒
                   
 
สมเด็จพระเจ้าอยู่หัวมหาวชิราลงกรณ
บดินทรเทพยวรางกูร
ให้ไว้ ณ วันที่
๑๗ กุมภาพันธ์ พ.ศ. ๒๕๖๒
เป็นปีที่ ๔
ในรัชกาลปัจจุบัน
 
สมเด็จพระเจ้าอยู่หัวมหาวชิราลงกรณ บดินทรเทพยวรางกูร
มีพระราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยการคุ้มครองการดำเนินงานของสำนักงานเศรษฐกิจและการค้าฮ่องกงประจำประเทศไทย
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติทำหน้าที่รัฐสภา
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติคุ้มครองการดำเนินงานของสำนักงานเศรษฐกิจและการค้าฮ่องกงประจำประเทศไทย
พ.ศ. ๒๕๖๒
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
สำนักงาน หมายความว่า
สำนักงานเศรษฐกิจและการค้าฮ่องกงประจำประเทศไทย ที่จัดตั้งขึ้นโดยความตกลงที่เกิดจากหนังสือแลกเปลี่ยนระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐประชาชนจีน
ซึ่งประกอบด้วย หนังสือของสถานเอกอัครราชทูตสาธารณรัฐประชาชนจีนประจำประเทศไทย ที่ TCE/PU 446 (18) ลงวันที่ ๕ กันยายน ค.ศ. ๒๐๑๘ ข้อบทว่าด้วยเอกสิทธิ์และความคุ้มกันสำหรับการอำนวยความสะดวกในการดำเนินงานของสำนักงานเศรษฐกิจและการค้าฮ่องกงในกรุงเทพมหานคร ประเทศไทย และภาคผนวกว่าด้วยการอำนวยความสะดวก
เอกสิทธิ์และความคุ้มกันเพิ่มเติม ที่แนบท้ายหนังสือดังกล่าว และหนังสือแจ้งยืนยันจากรัฐบาลแห่งราชอาณาจักรไทย
 
มาตรา ๔  เพื่อคุ้มครองการดำเนินงานในประเทศไทยของสำนักงานให้บรรลุผลตามความมุ่งประสงค์
(๑) ให้สำนักงานเป็นนิติบุคคลและมีภูมิลำเนาในประเทศไทย
(๒) ให้สำนักงาน สถานที่ ทรัพย์สิน สินทรัพย์ และบรรณสารทางการของสำนักงาน
รวมทั้งเจ้าหน้าที่สำนักงาน ได้รับเอกสิทธิ์และความคุ้มกัน ตามที่ระบุไว้ในหนังสือแลกเปลี่ยนระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐประชาชนจีน
ซึ่งประกอบด้วยหนังสือของสถานเอกอัครราชทูตสาธารณรัฐประชาชนจีนประจำประเทศไทย ที่ TCE/PU 446 (18) ลงวันที่ ๕ กันยายน ค.ศ. ๒๐๑๘ รวมถึงข้อบทว่าด้วยเอกสิทธิ์และความคุ้มกันสาหรับการอำนวยความสะดวกในการดำเนินงานของสำนักงานเศรษฐกิจและการค้าฮ่องกงในกรุงเทพมหานคร ประเทศไทย และภาคผนวกว่าด้วยการอำนวยความสะดวก
เอกสิทธิ์และความคุ้มกันเพิ่มเติม ที่แนบท้ายหนังสือดังกล่าว และหนังสือแจ้งยืนยันจากรัฐบาลแห่งราชอาณาจักรไทย
เจ้าหน้าที่สำนักงานตามมาตรานี้
หมายความว่า บุคคลที่ได้รับการมอบหมายโดยเขตบริหารพิเศษฮ่องกง ให้ปฏิบัติหน้าที่ของสำนักงาน
รวมถึงหัวหน้าสำนักงาน แต่ไม่รวมถึงลูกจ้างท้องถิ่นและบุคคลสัญชาติไทย  ทั้งนี้ ในระหว่างที่ปฏิบัติหน้าที่ในประเทศไทย
 
มาตรา
๕  ให้รัฐมนตรีว่าการกระทรวงการต่างประเทศรักษาการตามพระราชบัญญัตินี้
 
 
ผู้รับสนองพระบรมราชโองการ
พลเอก
ประยุทธ์  จันทร์โอชา
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ รัฐบาลแห่งราชอาณาจักรไทยและรัฐบาลแห่งสาธารณรัฐประชาชนจีน
ได้เจรจาเพื่อจัดทำหนังสือแลกเปลี่ยน ซึ่งประกอบด้วย หนังสือของสถานเอกอัครราชทูตสาธารณรัฐประชาชนจีนประจำประเทศไทย
ที่ TCE/PU 446 (18) ลงวันที่ ๕ กันยายน ค.ศ. ๒๐๑๘ รวมถึงข้อบทว่าด้วยเอกสิทธิ์และความคุ้มกันสำหรับการอำนวยความสะดวกในการดำเนินงานของสำนักงานเศรษฐกิจและการค้าฮ่องกงในกรุงเทพมหานคร
ประเทศไทย และภาคผนวกว่าด้วยการอำนวยความสะดวก เอกสิทธิ์และความคุ้มกันเพิ่มเติม ที่แนบท้ายหนังสือดังกล่าว
และหนังสือแจ้งยืนยันจากรัฐบาลแห่งราชอาณาจักรไทย ตกลงเห็นพ้องให้มีการจัดตั้งสำนักงานเศรษฐกิจและการค้าฮ่องกงประจำประเทศไทย
เพื่อทำหน้าที่ในการกระชับความสัมพันธ์และส่งเสริมความร่วมมือระหว่างเขตบริหารพิเศษฮ่องกง
สาธารณรัฐประชาชนจีนกับรัฐบาลแห่งราชอาณาจักรไทย สมควรกำหนดให้สำนักงานเศรษฐกิจและการค้าฮ่องกงประจำประเทศไทย
เป็นนิติบุคคลตามกฎหมาย และให้สำนักงานและเจ้าหน้าที่สำนักงานได้รับเอกสิทธิ์และความคุ้มกัน
รวมทั้งการอำนวยความสะดวกในการดำเนินงานและปฏิบัติงานในประเทศไทย  จึงจำเป็นต้องตราพระราชบัญญัตินี้


 
 
 
 
 
พิไลภรณ์/จัดทำ
๒๐
กุมภาพันธ์ ๒๕๖๒
 
วิชพงษ์/ตรวจ
๒๐
กุมภาพันธ์ ๒๕๖๒
 





[๑]
ราชกิจจานุเบกษา เล่ม ๑๓๖/ตอนที่ ๒๐ ก/หน้า ๕/๑๙ กุมภาพันธ์ ๒๕๖๒




