
















พระราชบัญญัติ
ให้อำนาจปฏิบัติการเกี่ยวกับกองทุนร่วมเพื่อสินค้าโภคภัณฑ์
พ.ศ. ๒๕๓๕
                   
 
ภูมิพลอดุลยเดช
ป.ร.
ให้ไว้ ณ วันที่
๑๙ กุมภาพันธ์ พ.ศ. ๒๕๓๕
เป็นปีที่ ๔๗
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยการให้อำนาจปฏิบัติการเกี่ยวกับกองทุนร่วมเพื่อสินค้าโภคภัณฑ์
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ทำหน้าที่รัฐสภา ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติให้อำนาจปฏิบัติการเกี่ยวกับกองทุนร่วมเพื่อสินค้าโภคภัณฑ์
พ.ศ. ๒๕๓๕
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
ความตกลงกองทุนร่วม
หมายความว่า ความตกลงจัดตั้งกองทุนร่วมเพื่อสินค้าโภคภัณฑ์
กองทุนร่วม
หมายความว่า
กองทุนร่วมเพื่อสินค้าโภคภัณฑ์ซึ่งจัดตั้งขึ้นโดยความตกลงจัดตั้งกองทุนร่วมเพื่อสินค้าโภคภัณฑ์
 
มาตรา ๔ 
ให้รัฐมนตรีว่าการกระทรวงการคลังมีอำนาจออกตั๋วสัญญาใช้เงินคลังเป็นเงินตราสกุลต่างประเทศให้แก่กองทุนร่วม
ตามข้อผูกพันที่จะต้องถือปฏิบัติตามความตกลงกองทุนร่วม
ตั๋วสัญญาใช้เงินคลังที่ออกตามวรรคหนึ่งต้องเป็นตั๋วชนิดเปลี่ยนมือไม่ได้มีข้อกำหนดไม่ให้คิดดอกเบี้ย
และเป็นตั๋วชนิดใช้เงินเมื่อทวงถาม
 
มาตรา ๕ 
เมื่อรัฐมนตรีว่าการกระทรวงการคลังจะออกหรือออกตั๋วสัญญาใช้เงินคลังเป็นจำนวนเท่าใด
ให้ตั้งงบประมาณรายจ่ายไว้ในโอกาสแรกที่จะพึงกระทำได้เพื่อจ่ายเมื่อได้รับทวงถามให้ใช้เงินตามตั๋วสัญญาใช้เงินคลังนั้น
ในกรณีที่ยังไม่ได้รับอนุมัติงบประมาณรายจ่ายหรืองบประมาณรายจ่ายที่ได้รับอนุมัติแล้วมีจำนวนไม่พอ
หากจำเป็นจะต้องจ่ายเงินเมื่อได้รับทวงถามให้ใช้เงินตามตั๋วสัญญาใช้เงินคลังนั้น
ให้รัฐมนตรีว่าการกระทรวงการคลังมีอำนาจจ่ายเงินคงคลังตามกฎหมายว่าด้วยเงินคงคลังได้
 
มาตรา ๖ 
เพื่อประโยชน์ในการดำเนินงานของกองทุนร่วมในประเทศไทย
(๑)
ให้ถือว่ากองทุนร่วมเป็นนิติบุคคล และให้ถือว่ามีภูมิลำเนาในประเทศไทย
(๒)
ให้ทรัพย์สินและสินทรัพย์ของกองทุนร่วมได้รับความคุ้มกันจากการค้น การเรียกเกณฑ์
การริบ การเวนคืน และการบังคับคดีไม่ว่าในรูปใด ๆ  ทั้งนี้ ยกเว้นกรณีตาม (๕)
(๓)
บรรณสารของกองทุนร่วมจะถูกละเมิดมิได้
(๔)
ให้ทรัพย์สินและสินทรัพย์ทั้งปวงของกองทุนร่วมได้รับยกเว้นจากข้อกำกัด ข้อบังคับ
การควบคุม และคำสั่งพักชำระหนี้ชั่วคราวไม่ว่าจะเป็นในรูปใด ๆ  ทั้งนี้
เพียงเท่าที่จำเป็นแก่การดำเนินงานของกองทุนร่วมและเท่าที่บัญญัติไว้ในความตกลงกองทุนร่วม
(๕)
ให้กองทุนร่วมได้รับความคุ้มกันจากกระบวนการทางกฎหมายในการปฏิบัติงานตามหน้าที่
เว้นแต่จะเป็นคดีที่ฟ้องกองทุนร่วม
(ก)
โดยผู้ให้กู้ยืมเงินแก่กองทุนร่วมที่เกี่ยวกับเงินที่ได้กู้ยืมนั้น
(ข)
โดยผู้ซื้อหรือผู้ถือหลักทรัพย์ซึ่งออกโดยกองทุนร่วมที่เกี่ยวกับหลักทรัพย์นั้น
(ค)
โดยผู้รับมอบอำนาจหรือผู้สืบสิทธิในเรื่องผลประโยชน์ดังกล่าวเกี่ยวกับกรณีตาม (ก)
และ (ข)
การดำเนินคดีตาม
(๕)
จะกระทำได้เฉพาะในศาลที่มีเขตอำนาจในท้องที่ที่กองทุนร่วมได้ทำข้อตกลงล่วงหน้าเป็นลายลักษณ์อักษรไว้กับคู่กรณีอีกฝ่ายหนึ่ง
หากไม่มีการทำข้อตกลงเช่นว่านั้น
หรือข้อตกลงนั้นไม่มีผลบังคับตามกฎหมายไม่ว่าด้วยเหตุใด
โดยมิใช่ความผิดของคู่กรณีฝ่ายที่เป็นผู้ยื่นฟ้องกองทุนร่วม
การฟ้องคดีให้ฟ้องต่อศาลที่มีเขตอำนาจในท้องที่ที่กองทุนร่วมมีสำนักงานใหญ่หรือสำนักงานตัวแทนตั้งอยู่
และก่อนที่ศาลจะมีคำพิพากษาถึงที่สุดให้กองทุนร่วมแพ้คดี
ให้ทรัพย์สินและสินทรัพย์ของกองทุนร่วมไม่ว่าอยู่ ณ ที่ใด
และอยู่ในครอบครองของผู้ใด ได้รับความคุ้มกันจากการค้นการเอาไปเสียในรูปใด ๆ
การบังคับจำนอง การยึด การอายัด
และการใช้วิธีการชั่วคราวก่อนพิพากษาไม่ว่าโดยวิธีใด
 
มาตรา ๗ 
ในการดำเนินงานตามวัตถุประสงค์ของกองทุนร่วมให้กองทุนร่วม ทรัพย์สิน
สินทรัพย์ รายได้ การปฏิบัติการ
และการดำเนินธุรกิจของกองทุนร่วมที่ได้รับมอบอำนาจจากความตกลงกองทุนร่วม
ได้รับยกเว้น
(๑)
ภาษีทางตรง
(๒)
อากรศุลกากรทั้งปวง
สำหรับสินค้าที่นำเข้าหรือส่งออกเพื่อใช้ในการดำเนินงานตามวัตถุประสงค์ของกองทุนร่วม  ทั้งนี้ เว้นแต่ภาษีหรืออากรศุลกากรซึ่งเรียกเก็บเป็นปกติจากสินค้าโภคภัณฑ์ที่มีถิ่นกำเนิดในราชอาณาจักรที่ริบมาให้แก่กองทุนร่วม
ในกรณีที่มีการซื้อสินค้าหรือบริการซึ่งมีมูลค่าสูงที่จำเป็นเพื่อใช้ในการดำเนินงานตามวัตถุประสงค์ของกองทุนร่วม
โดยราคาของสินค้าหรือบริการนั้นได้รวมภาษีหรืออากรไว้ด้วย
ให้การซื้อสินค้าหรือบริการนั้นได้รับยกเว้นภาษีหรืออากร
หรือได้รับการคืนภาษีหรืออากร 
ทั้งนี้ เท่าที่กฎหมายที่เกี่ยวข้องกำหนด
สินค้าที่นำเข้าหรือซื้อโดยได้รับยกเว้นภาษีหรืออากรตามมาตรานี้
ห้ามมิให้ขาย หรือจำหน่ายในราชอาณาจักร เว้นแต่จะได้ตกลงกันกำหนดเงื่อนไขไว้เป็นอย่างอื่น
 
มาตรา ๘  ให้ผู้ว่าการ
กรรมการบริหาร ผู้ว่าการสำรอง กรรมการบริหารสำรองกรรมการในคณะกรรมการที่ปรึกษา
กรรมการผู้จัดการและพนักงานของกองทุนร่วม
รวมทั้งผู้เชี่ยวชาญซึ่งปฏิบัติงานของกองทุนร่วม ได้รับเอกสิทธิ์และความคุ้มกัน
ดังต่อไปนี้
(๑) ในการปฏิบัติงานตามหน้าที่ให้ได้รับความคุ้มกันจากกระบวนการทางกฎหมาย
เว้นแต่กองทุนร่วมจะสละความคุ้มกันนั้น
(๒)
ได้รับยกเว้นจากข้อจำกัดเกี่ยวกับการเข้าเมืองตามกฎหมายว่าด้วยคนเข้าเมือง
การปฏิบัติตามกฎหมายว่าด้วยทะเบียนคนต่างด้าว และได้รับความสะดวกในการแลกเปลี่ยนเงินตราต่างประเทศเช่นเดียวกับบุคคลในฐานะเทียบเท่าของสถาบันการเงินระหว่างประเทศอื่น
ๆ ซึ่งประเทศไทยเป็นภาคี
เอกสิทธิ์และความคุ้มกันในข้อนี้ให้ใช้กับบุคคลในครอบครัวที่ประกอบเป็นส่วนของครัวเรือนของบุคคลดังกล่าวด้วย
(๓) ได้รับความสะดวกในการเดินทางเช่นเดียวกับบุคคลในฐานะเทียบเท่าของสถาบันการเงินระหว่างประเทศอื่น
ๆ ซึ่งประเทศไทยเป็นภาคี
(๔)
ได้รับยกเว้นการเสียภาษีเงินได้เฉพาะในส่วนของเงินได้ที่ได้รับจากกองทุนร่วม
ความใน (๑) (๒) (๓) และ (๔)
มิให้ใช้บังคับกับคนงานฝ่ายบริการของกองทุนร่วม และความใน (๒) และ (๔) มิให้ใช้บังคับกับผู้ซึ่งมีสัญชาติไทย
 
มาตรา ๙ 
ให้การสื่อสารที่เป็นทางการของกองทุนร่วมได้รับการปฏิบัติเช่นเดียวกับการสื่อสารที่เป็นทางการของประเทศสมาชิกอื่น  ทั้งนี้
เท่าที่ไม่ขัดต่ออนุสัญญาว่าด้วยโทรคมนาคมระหว่างประเทศ
ที่จัดทำขึ้นภายใต้ความอุปถัมภ์ของสหภาพโทรคมนาคมระหว่างประเทศ
ที่ประเทศไทยร่วมเป็นภาคีอยู่ด้วย
 
มาตรา ๑๐[๒] 
ให้รัฐมนตรีว่าการกระทรวงเกษตรและสหกรณ์โดยความเห็นชอบของคณะรัฐมนตรีมีอำนาจแต่งตั้งผู้ว่าการคนหนึ่งและผู้ว่าการสำรองอีกคนหนึ่ง
เพื่อปฏิบัติงานในคณะมนตรีผู้ว่าการตามที่กำหนดไว้ในความตกลงกองทุนร่วม
 
มาตรา ๑๑[๓] 
ให้รัฐมนตรีว่าการกระทรวงการคลังและรัฐมนตรีว่าการกระทรวงเกษตรและสหกรณ์รักษาการตามพระราชบัญญัตินี้  ทั้งนี้
ในส่วนที่เกี่ยวกับอำนาจหน้าที่ของแต่ละกระทรวง
 
 
ผู้รับสนองพระบรมราชโองการ
อานันท์  ปันยารชุน
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่ประเทศไทยได้เข้าเป็นภาคีในความตกลงจัดตั้งกองทุนร่วมเพื่อสินค้าโภคภัณฑ์ภายใต้โครงการรวมเพื่อสินค้าโภคภัณฑ์
ซึ่งจัดตั้งขึ้นตามมติของที่ประชุมสหประชาชาติว่าด้วยการค้าและการพัฒนา สมัยที่ ๔
และในการเข้าเป็นภาคีความตกลงดังกล่าว ประเทศไทยจะต้องออกตั๋วสัญญาใช้เงินคลังสำหรับใช้ในกองทุนร่วมตามข้อผูกพันของประเทศสมาชิก
ตลอดจนให้ความคุ้มครองการดำเนินงานของกองทุนร่วมและให้เอกสิทธิ์และความคุ้มกันแก่กองทุนร่วมและบุคคลที่เข้ามาปฏิบัติงานเพื่อกองทุนร่วมในประเทศไทย
ดังนั้น เพื่อให้เป็นไปตามความตกลงดังกล่าว 
จึงจำเป็นต้องตราพระราชบัญญัตินี้
                     
พระราชบัญญัติให้อำนาจปฏิบัติการเกี่ยวกับกองทุนร่วมเพื่อสินค้าโภคภัณฑ์
(ฉบับที่ ๒) พ.ศ. ๒๕๕๐[๔]
 
มาตรา
๒ 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
หมายเหตุ
:- เหตุผลในการประกาศใช้พระราชบัญญัติฉบับนี้ คือ เนื่องจากในปัจจุบัน
การดำเนินการของกองทุนร่วมเพื่อสินค้าโภคภัณฑ์ได้มุ่งเน้นการวิจัยและพัฒนาเพื่อปรับปรุงคุณภาพและผลผลิตของสินค้าโภคภัณฑ์
มากกว่าที่จะเป็นแหล่งเงินทุนในการช่วยพยุงราคาสินค้าโภคภัณฑ์ กิจกรรมของกองทุนร่วมจึงเป็นเรื่องที่มีความเกี่ยวข้องกับอำนาจหน้าที่ของกระทรวงเกษตรและสหกรณ์เป็นส่วนใหญ่
ดังนั้น เพื่อให้การดำเนินการตามกิจกรรมของกองทุนร่วมเป็นไปอย่างมีประสิทธิภาพ
สมควรกำหนดให้รัฐมนตรีว่าการกระทรวงเกษตรและสหกรณ์โดยความเห็นชอบของคณะรัฐมนตรีมีอำนาจในการแต่งตั้งผู้ว่าการและผู้ว่าการสำรองเพื่อปฏิบัติงานในคณะมนตรีผู้ว่าการตามความตกลงของกองทุนร่วม
รวมทั้งกำหนดให้รัฐมนตรีว่าการกระทรวงการคลังรักษาการตามพระราชบัญญัตินี้ร่วมกับรัฐมนตรีว่าการกระทรวงเกษตรและสหกรณ์  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
หยก/ปรับปรุง
๗ พฤษภาคม ๒๕๕๖
สุพิชชา/ตรวจ
๑๖ พฤาภาคม ๒๕๕๖
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 





[๑]
ราชกิจจานุเบกษา เล่ม ๑๐๙/ตอนที่ ๑๕/หน้า ๒๓/๒๘ กุมภาพันธ์ ๒๕๓๕


[๒] มาตรา
๑๐
แก้ไขเพิ่มเติมโดยพระราชบัญญัติให้อำนาจปฏิบัติการเกี่ยวกับกองทุนร่วมเพื่อสินค้าโภคภัณฑ์
(ฉบับที่ ๒) พ.ศ. ๒๕๕๐


[๓] มาตรา
๑๑
แก้ไขเพิ่มเติมโดยพระราชบัญญัติให้อำนาจปฏิบัติการเกี่ยวกับกองทุนร่วมเพื่อสินค้าโภคภัณฑ์
(ฉบับที่ ๒) พ.ศ. ๒๕๕๐


[๔]
ราชกิจจานุเบกษา เล่ม ๑๒๔/ตอนที่ ๖๑ ก/หน้า ๒๕/๒๗ กันยายน ๒๕๕๐




