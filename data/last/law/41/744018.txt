








พระราชบัญญัติ






พระราชบัญญัติ
คุ้มครองการดำเนินงาน
ของทบวงการพลังงานหมุนเวียนระหว่างประเทศ
พ.ศ. ๒๕๕๙
                   
 
ภูมิพลอดุลยเดช ป.ร.
ให้ไว้ ณ วันที่ ๑๙ มกราคม
พ.ศ. ๒๕๕๙
เป็นปีที่ ๗๑
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยการคุ้มครองการดำเนินงานของทบวงการพลังงานหมุนเวียนระหว่างประเทศ
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติคุ้มครองการดำเนินงานของทบวงการพลังงานหมุนเวียนระหว่างประเทศ
พ.ศ. ๒๕๕๙
 
มาตรา ๒[๑]  พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  เพื่อคุ้มครองการดำเนินงานในประเทศไทยของทบวงการพลังงานหมุนเวียนระหว่างประเทศ
ที่จัดตั้งขึ้นตามธรรมนูญของทบวงการพลังงานหมุนเวียนระหว่างประเทศ ซึ่งทำ ณ
เมืองบอนน์ สหพันธ์สาธารณรัฐเยอรมนี เมื่อวันที่ ๒๖ มกราคม พ.ศ. ๒๕๕๒
ให้บรรลุผลตามความมุ่งประสงค์
(๑)
ให้ยอมรับนับถือว่าทบวงการพลังงานหมุนเวียนระหว่างประเทศเป็นนิติบุคคล
และให้ถือว่ามีภูมิลำเนาในประเทศไทย
(๒)
ให้ทบวงการพลังงานหมุนเวียนระหว่างประเทศ สถานที่ ทรัพย์สิน สินทรัพย์
และบรรณสารของทบวงการพลังงานหมุนเวียนระหว่างประเทศ
รวมทั้งเจ้าหน้าที่ของทบวงการพลังงานหมุนเวียนระหว่างประเทศ ผู้เชี่ยวชาญ
และบุคคลอื่นที่ปฏิบัติภารกิจเพื่อทบวงการพลังงานหมุนเวียนระหว่างประเทศได้รับเอกสิทธิ์และความคุ้มกันตามที่ระบุไว้ในความตกลงว่าด้วยเอกสิทธิ์และความคุ้มกันเพียงเท่าที่รัฐบาลได้รับและใช้บทแห่งความตกลงนั้น
หรือความตกลงที่รัฐบาลจะได้ทำต่อไปกับทบวงการพลังงานหมุนเวียนระหว่างประเทศ  ทั้งนี้ ในระหว่างที่ปฏิบัติหน้าที่ในประเทศไทย
หรือเข้ามาในประเทศไทยเพื่อปฏิบัติหน้าที่หรือในการปฏิบัติภารกิจเกี่ยวกับทบวงการพลังงานหมุนเวียนระหว่างประเทศ
 
มาตรา ๔  ให้รัฐมนตรีว่าการกระทรวงการต่างประเทศและรัฐมนตรีว่าการกระทรวงพลังงานรักษาการตามพระราชบัญญัตินี้
 
 
ผู้รับสนองพระบรมราชโองการ
พลเอก ประยุทธ์  จันทร์โอชา
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่ประเทศไทยจะเข้าเป็นสมาชิกของทบวงการพลังงานหมุนเวียนระหว่างประเทศ (International Renewable Energy Agency (IRENA)) อันเป็นองค์การระหว่างประเทศที่จัดตั้งขึ้นตามธรรมนูญของทบวงการพลังงานหมุนเวียนระหว่างประเทศ
(Statute of the International Renewable Energy Agency) ซึ่งทำ ณ เมืองบอนน์ สหพันธ์สาธารณรัฐเยอรมนี เมื่อวันที่ ๒๖ มกราคม พ.ศ.
๒๕๕๒ โดยธรรมนูญดังกล่าวมีบทกำหนดให้ทบวงการพลังงานหมุนเวียนระหว่างประเทศมีสภาพนิติบุคคลระหว่างประเทศ
และให้มีความสามารถทางกฎหมายเท่าที่อาจจำเป็นในดินแดนของแต่ละสมาชิกและตามกฎหมายภายในของแต่ละสมาชิกเพื่อการปฏิบัติหน้าที่และเพื่อให้บรรลุผลตามความมุ่งประสงค์ของทบวงการพลังงานหมุนเวียนระหว่างประเทศ
โดยกำหนดให้สมาชิกตัดสินใจเกี่ยวกับความตกลงว่าด้วยเอกสิทธิ์และความคุ้มกันแยกต่างหาก
 จึงจำเป็นต้องตราพระราชบัญญัตินี้


 
 
 
 
 
ปริยานุช/จัดทำ
๒๐ มกราคม ๒๕๕๙
 
วิชพงษ์/ตรวจ
๒๐ มกราคม ๒๕๕๙
 
 
 





[๑] ราชกิจจานุเบกษา
เล่ม ๑๓๓/ตอนที่ ๗ ก/หน้า ๒๕/๑๙ มกราคม ๒๕๕๙




