








ประกาศของคณะปฏิวัติ






ประกาศของคณะปฏิวัติ
ฉบับที่ ๓๗
                   
 
โดยที่คณะปฏิวัติพิจารณาเห็นว่า
ประเทศไทยได้เข้าเป็นภาคีองค์การรัฐมนตรีศึกษาแห่งเอเชียตะวันออกเฉียงใต้
และได้ทำความตกลงกับองค์การดังกล่าวตามความตกลงระหว่างรัฐบาลแห่งประเทศไทยกับองค์การรัฐมนตรีศึกษาแห่งเอเชียตะวันออกเฉียงใต้เกี่ยวกับสำนักงานใหญ่ขององค์การรัฐมนตรีศึกษาแห่งเอเชียตะวันออกเฉียงใต้ในประเทศไทย
ลงนามเมื่อวันที่ ๙ ตุลาคม พ.ศ. ๒๕๑๓
ซึ่งกำหนดให้ประเทศไทยให้เอกสิทธิและความคุ้มกันดังที่ระบุไว้
ในการนี้จำเป็นต้องตรากฎหมายเพื่อดำเนินการตามความตกลงนั้น หัวหน้าคณะปฏิวัติจึงมีคำสั่ง
ดังต่อไปนี้
 
ข้อ
๑ 
เพื่อคุ้มครองการดำเนินงานในประเทศไทยขององค์การรัฐมนตรีศึกษาแห่งเอเชียตะวันออกเฉียงใต้
ให้บรรลุผลตามความมุ่งประสงค์
(๑)
ให้ยอมรับนับถือว่า องค์การรัฐมนตรีศึกษาแห่งเอเชียตะวันออกเฉียงใต้เป็นนิติบุคคล
และให้ถือว่ามีภูมิลำเนาในประเทศไทย
(๒)
ให้องค์การรัฐมนตรีศึกษาแห่งเอเชียตะวันออกเฉียงใต้ ผู้แทนของรัฐสมาชิก
ผู้อำนวยการสำนักงานใหญ่ขององค์การหรือพนักงานใดๆ
ซึ่งได้รับแต่งตั้งให้ทำการแทนผู้อำนวยการ พนักงานระหว่างประเทศ พนักงานอื่นๆ
ของสำนักงานใหญ่ขององค์การ รวมตลอดถึงผู้เชี่ยวชาญและที่ปรึกษาผู้ปฏิบัติหน้าที่เพื่อสำนักงานใหญ่ขององค์การ
ได้รับเอกสิทธิและความคุ้มกันตามที่ระบุไว้ในความตกลงระหว่างรัฐบาลไทยกับองค์การรัฐมนตรีศึกษาแห่งเอเชียตะวันออกเฉียงใต้
เกี่ยวกับสำนักงานใหญ่ขององค์การรัฐมนตรีศึกษาแห่งเอเชียตะวันออกเฉียงใต้ในประเทศไทย
ลงนามเมื่อวันที่ ๙ ตุลาคม พ.ศ.๒๕๑๓ ท้ายประกาศของคณะปฏิวัติฉบับนี้
ทั้งนี้ในระหว่างที่ปฏิบัติหน้าที่ในประเทศไทยหรือเข้ามาในประเทศไทยเพื่อปฏิบัติหน้าที่หรือในการปฏิบัติภารกิจเกี่ยวกับองค์การรัฐมนตรีศึกษาแห่งเอเชียตะวันออกเฉียงใต้
 
ข้อ
๒  ให้รัฐมนตรีว่าการกระทรวงศึกษาธิการรักษาการตามประกาศของคณะปฏิวัติฉบับนี้
 
ข้อ
๓[๑] 
ประกาศของคณะปฏิวัติฉบับนี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
 
ประกาศ ณ วันที่ ๑๒
มกราคม พุทธศักราช ๒๕๑๕
จอมพล ถ. กิตติขจร
หัวหน้าคณะปฏิวัติ


ความตกลงระหว่างรัฐบาลแห่งประเทศไทย
กับ
องค์การรัฐมนตรีศึกษาแห่งเอเชียตะวันออกเฉียงใต้
เกี่ยวกับสำนักงานใหญ่ขององค์การรัฐมนตรีศึกษาแห่งเอเชียตะวันออกเฉียงใต้ในประเทศไทย

ท้ายประกาศของคณะปฏิวัติ ฉบับที่
๓๗ ลงวันที่ ๑๒ มกราคม พุทธศักราช ๒๕๑๕
                   
 
รัฐบาลแห่งประเทศไทย
(ซึ่งต่อไปในความตกลงนี้เรียกว่า
รัฐบาล)
และ
องค์การรัฐมนตรีศึกษาแห่งเอเชียตะวันออกเฉียงใต้
(ซึ่งต่อไปในความตกลงนี้เรียกว่า
องค์การ)
                   
 
โดยคำนึงถึงความปรารถนาขององค์การรัฐมนตรีแห่งเอเชียตะวันออกเฉียงใต้ที่จะจัดตั้งสำนักงานใหญ่
(ซึ่งต่อไปในความตกลงนี้เรียกว่า ซีเมส)
ขึ้นในกรุงเทพฯ ในประเทศไทย
และเพื่อที่จะให้ความสะดวกแก่การปฏิบัติการหน้าที่ของสำนักงานใหญ่อย่างมีประสิทธิผล
รัฐบาลกับองค์การจึงได้ทำความตกลงกันดังต่อไปนี้
 
ข้อ ๑
 
รัฐบาลยอมรับนับถือสภาพนิติบุคคล
และความสามารถขององค์การที่จะ
ก)
ทำสัญญา
ข)
ได้มาและจำหน่ายซึ่งสังหาริมทรัพย์และอสังหาริมทรัพย์
ค)
เป็นคู่กรณีในการดำเนินคดีของศาล
 
ข้อ ๒
 
๑)
รัฐบาลให้โดยไม่คิดมูลค่าแก่องค์การ และองค์การรับนับแต่วันที่เริ่มใช้บังคับ
และชั่วอายุของความตกลงนี้ ซึ่งการใช้และครอบครองที่ที่จัดให้
เริ่มแรกในสถานที่ส่วนหนึ่งของกระทรวงศึกษาธิการ จนกว่าจะถึงเวลาที่ได้สร้างสถานที่ขึ้นใหม่
เพื่อการใช้ของซีเมส และการใช้สิ่งติดตั้ง
เครื่องเรือนและบริภัณฑ์ประจำสำนักงานซึ่งมีอยู่ ณ สถานที่นั้น
ตลอดจนความสะดวกอื่นๆ ด้วย สถานที่ สิ่งติดตั้ง บริภัณฑ์
และเครื่องเรือนเช่นว่านั้น ตลอดจนความสะดวกอื่นๆ จะได้ทำความตกลงกันในรายละเอียดต่อไประหว่างเจ้าหน้าที่ฝ่ายไทยที่เกี่ยวข้องกับองค์การ
๒)
ในส่วนที่เกี่ยวกับซีเมส และสิ่งติดตั้ง ณ สถานที่นั้นซึ่งรัฐบาลเป็นผู้จัดหาให้
 ก)
เว้นแต่ในกรณีความผิดเนื่องมาจากองค์การรัฐบาลจะรับผิดชอบสำหรับค่าซ่อมแซมรายใหญ่ๆ
ที่มีลักษณะไม่เกิดเสมอๆ
โดยเฉพาะอย่างยิ่งการซ่อมแซมความเสียหายอันเกิดจากอัคคีภัย เหตุสุดวิสัย
ข้อบกพร่อง หรือการเสื่อมสภาพในทางโครงสร้าง
และจะรับผิดชอบสำหรับการหาสิ่งติดตั้งเช่นว่านั้นมาแทน
เมื่อและหากจำเป็นและสำหรับการหาอาคารใดๆ
หรือส่วนแห่งอาคารนั้นในซีเมสซึ่งอาจถูกทำลายไปทั้งหมดหรือเพียงบางส่วนมาแทน
 ข)
องค์การจะรับผิดชอบสำหรับการซ่อมแซมเล็กๆ น้อยๆ
ทุกรายเพื่อการทนุบำรุงและรักษาส่วนของสถานที่ที่ซีเมสได้ครอบครองอยู่
 
ข้อ ๓
 
๑)
รัฐบาลยอมรับนับถือความละเมิดมิได้ของซีเมส
เจ้าพนักงานหรือข้าราชการของรัฐบาลไม่ว่าจะเป็นฝ่ายบริหาร ตุลาการ ทหารหรือตำรวจ
จะเข้ามาในซีเมสเพื่อปฏิบัติหน้าที่ราชการใด ๆ ในที่นั้นมิได้
เว้นแต่จะได้รับความยินยอมและเป็นไปตามเงื่อนไขที่ผู้อำนวยการซีเมส
ได้ตกลงด้วยแล้ว
๒)
เจ้าหน้าที่ของไทยที่เหมาะสมจะใช้ความพยายามอันควรที่จะรับรองว่าความสงบสุขของซีเมสจะไม่ถูกรบกวนจากบุคคลหรือคณะบุคคลที่พยายามจะเข้ามาโดยมิได้รับอำนาจหรือก่อความไม่สงบขึ้นในบริเวณใกล้ชิดกับซีเมส
๓)
หากได้รับการขอร้องจากซีเมส
เจ้าหน้าที่ผู้มีอำนาจของไทยที่เหมาะสมจะจัดตำรวจมีจำนวนเพียงพอเพื่อรักษากฎหมายและความสงบในซีเมส
และเพื่อนำตัวผู้กระทำผิดออกไปจากที่นั้น
๔)
องค์การจะป้องกันมิให้ใช้ซีเมสเป็นที่ลี้ภัยของบุคคลผู้หลบหนีการจับกุมตามกฎหมายใดๆ
ของประเทศไทย หรือผู้ซึ่งรัฐบาลต้องการตัวเพื่อการส่งข้ามแดนไปยังอีกประเทศหนึ่ง
หรือผู้ที่พยายามจะหลีกเลี่ยงไม่รับกระบวนการทางกฎหมายหรือการดำเนินคดีของศาล
 
ข้อ ๔
 
บรรณสารของซีเมส
และโดยทั่วไป เอกสารทั้งปวงที่เป็นของซีเมส จะถูกละเมิดมิได้ไม่ว่าจะอยู่ ณ ที่ใด
 
ข้อ ๕
รัฐบาลรับที่จะรับรองว่า
องค์การจะได้รับบริการสาธารณะที่จำเป็น
และจะได้อุปโภคผลประติบัติเช่นเดียวกับองค์การระหว่างประเทศอื่นที่ตั้งอยู่ในประเทศ
สำหรับการสื่อสารเป็นทางการขององค์การ
 
ข้อ ๖
 
ตามมูลฐานแห่งการไม่ค้ากำไร
สินทรัพย์ รายได้และทรัพย์สินอื่นขององค์การจะได้รับยกเว้น
ก)
จากการเก็บภาษีอากรทางตรงไม่ว่าในรูปใด อย่างไรก็ตาม
องค์การจะไม่เรียกร้องให้มีการยกเว้นภาษี
ซึ่งอันที่จริงมิได้มากไปกว่าค่าภาระเพื่อบริการสาธารณูปโภค
ข)
จากศุลกากรและภาษีใดๆ นอกเหนือจากค่าบริการที่ได้ให้ และจากข้อห้ามและข้อกำกัดใดๆ
ในเรื่องการนำเข้าและส่งออกในส่วนที่เกี่ยวกับสิ่งของที่องค์การนำเข้าหรือส่งออกเพื่อการใช้เป็นทางการขององค์การ
โดยเป็นที่เข้าใจกันว่าสิ่งของที่นำเข้าโดยได้รับยกเว้นเช่นว่านี้
หากได้ใช้เพื่อความมุ่งประสงค์อย่างอื่น หรือได้จำหน่ายไปในภายหลัง
หรือได้โอนไปภายในประเทศไทยให้แก่บุคคลอื่นใดซึ่งไม่มีสิทธิได้รับการยกเว้น
สิ่งของนั้นๆ จะอยู่ในบังคับแห่งศุลกากรและภาษีตามที่กฎหมายบัญญัติไว้
ค)
รัฐบาลจะให้ส่วนแบ่งสำหรับน้ำมันและน้ำมันหล่อลื่นสำหรับยานพาหนะที่ซีเมสจำเป็นต้องใช้อย่างเป็นทางการในปริมาณและอัตราที่ให้แก่คณะทูตานุทูตในประเทศไทย
 
ข้อ ๗
 
โดยไม่อยู่ในบังคับแห่งการควบคุมทางการเงิน
ข้อบังคับหรือคำสั่งประวิงการชำระหนี้ใดๆ องค์การอาจ
ก)
รับและถือครองกองทุนและเงินตราต่างประเทศทุกชนิด
และดำเนินการทางบัญชีเกี่ยวกับเงินตราต่างประเทศทุกสกุล
ข)
โอนกองทุน
และเงินตราต่างประเทศขององค์การภายในประเทศไทยและจากประเทศไทยไปยังอีกประเทศหนึ่งได้โดยเสรี
ในการใช้สิทธิขององค์การตามข้อนี้
องค์การจะรับฟังข้อทักท้วงใดๆ ที่มีมาจากรัฐบาลเท่าที่จะให้ผลตามข้อทักท้วงเช่นว่านั้นได้
โดยไม่เสียผลประโยชน์ขององค์การ
 
ข้อ ๘
 
รัฐบาลจะให้การตรวจลงตราซึ่งอาจจำเป็นในการเข้าประเทศไทยโดยไม่คิดค่าธรรมเนียมแก่บุคคลดังต่อไปนี้
ก) ผู้แทนของรัฐสมาชิก
ข) พนักงานของซีเมส คู่สมรส
และบุตรที่พึ่งพิงตน
ค) บุคคลผู้ปฏิบัติหน้าที่ให้ซีเมส
 
ข้อ ๙
 
ผู้แทนของรัฐสมาชิกซึ่งมีส่วนร่วมในงานขององค์การหรือในการประชุมใดๆ
ซึ่งอาจเรียกประชุมโดยองค์การ ณ ที่ทำงาน
จะมีสิทธิได้รับเอกสิทธิและความคุ้มกันในอาณาเขตประเทศไทยขณะปฏิบัติการหน้าที่ของตน
และระหว่างการเดินทางไปยังและมาจากที่ทำงานเช่นเดียวกับที่ได้ประสาทให้แก่สมาชิกของคณะทูตานุทูตในชั้นที่เทียบกันได้
เอกสิทธิและความคุ้มกันที่ระบุไว้ข้างต้นจะไม่ขยายไปถึงบุคคลที่มีสัญชาติไทย
 
ข้อ ๑๐
 
๑.
ผู้อำนวยการซีเมส หรือพนักงานใดๆ
ซึ่งได้รับแต่งตั้งให้ทำการแทนผู้อำนวยการจะได้อุปโภคเอกสิทธิและความคุ้มกันในระหว่างพำนักอยู่ในประเทศไทย
เช่นเดียวกับสมาชิกของคณะทูตานุทูตในชั้นที่เทียบกันได้
๒.
บุคคลที่กล่าวถึงในวรรค ๑ ของข้อนี้ ถ้ามีสัญชาติไทยจะไม่เรียกร้องความ
คุ้มกันในศาลไทยในส่วนการดำเนินคดีของศาลเกี่ยวกับเรื่องใดๆ
ที่อยู่นอกหน้าที่เป็นทางการของบุคคลนั้นๆ
 
ข้อ ๑๑
 
ความคุ้มกันซึ่งบัญญัติไว้ในข้อ
๙ และ ๑๐
ได้ประสาทให้ก็เพื่อผลประโยชน์ขององค์การและมิใช่เพื่อคุณประโยชน์ส่วนตัวของปัจเจกบุคคลนั้นๆ
เอง
ความคุ้มกันเช่นว่านั้นอาจสละเสียได้โดยรัฐบาลของรัฐที่เกี่ยวข้องในส่วนที่เกี่ยวกับผู้แทนและโดยคณะมนตรีรัฐมนตรีศึกษาแห่งเอเชียตะวันออกเฉียงใต้ในส่วนที่เกี่ยวกับผู้อำนวยการ
 
ข้อ ๑๒
 
๑)
พนักงานระหว่างประเทศซึ่งมีชื่อส่งไปและได้รับความเห็นชอบจากเจ้าหน้าที่ของไทยที่เหมาะสมแล้ว
จัก
ก)
ได้รับความคุ้มกันจากกระบวนการทางกฎหมายในส่วนที่เกี่ยวกับกิจกรรมทั้งปวงที่พนักงานนั้นได้ปฏิบัติไปในการปฏิบัติการหน้าที่เป็นทางการของตน
(รวมถึงถ้อยคำที่ได้กล่าวหรือได้เขียนด้วย)
ข)
ได้รับยกเว้นจากภาษีทางตรงทั้งปวงสำหรับเงินเดือนและรายได้ ซึ่งองค์การได้จ่ายให้
ค)
ได้รับยกเว้นพร้อมทั้งคู่สมรสและบุตรที่พึ่งพิงตนจากข้อกำกัดในการเข้าเมืองและการจดทะเบียนคนต่างด้าว
ง)
ได้รับความสะดวกในส่วนที่เกี่ยวกับการแลกเปลี่ยนเงินตราต่างประเทศเช่นเดียวกันกับที่ได้ให้แก่สมาชิกของคณะทูตานุทูตที่อยู่ในประเทศในชั้นที่เทียบกันได้
จ)
ได้รับความสะดวกพร้อมทั้งคู่สมรสและบุตรที่พึ่งพิงตนในการกลับประเทศ
ในขณะมีวิกฤติกาลระหว่างประเทศเช่นเดียวกันกับที่ได้ประสาทให้แก่สมาชิกของคณะทูตานุทูตที่ประจำอยู่ในประเทศไทย
ฉ)
ได้รับยกเว้นจากศุลกากรสำหรับสิ่งของซึ่งได้นำเข้าภายในหกเดือนหลังจากได้เดินทางมาถึงครั้งแรกเพื่อเข้ารับหน้าที่ในประเทศไทย
หรือหลังจากที่ความตกลงนี้เริ่มมีผลบังคับ แล้วแต่กรณีใดจะเกิดทีหลัง ได้แก่
๑.
ของใช้ส่วนตัว
๒.
ของใช้ในครัวเรือน
๓.
ยานยนต์หนึ่งคันสำหรับพนักงานคนหนึ่งในบังคับแห่งข้อบังคับเกี่ยวกับการนำรถยนต์เข้า
การโอน และการเปลี่ยนรถยนต์ดังที่ใช้บังคับแก่สมาชิกของคณะทูตที่อยู่ในประเทศในชั้นที่เทียบกันได้
๒)
พนักงานอื่นๆ ของซีเมสจะได้รับเอกสิทธิตามที่ระบุไว้ในข้อ ๑ (ข), (ค) และ (ฉ) ๑ - ๒
 
ข้อ ๑๓
 
ผู้เชี่ยวชาญและที่ปรึกษานอกจากพนักงานของซีเมสผู้ปฏิบัติหน้าที่เพื่อซีเมสจักได้รับเอกสิทธิและความคุ้มกันดังที่ระบุไว้ในข้อ
๑๒ วรรค ๑, เว้นแต่เอกสิทธิและความคุ้มกันใน (ฉ) ๒ - ๓
 
ข้อ ๑๔
 
๑)
ชื่อของพนักงานและบุคคลที่กล่าวถึงในข้อ ๑๒ และ ๑๓
จะได้ส่งให้เจ้าหน้าที่ของไทยที่เหมาะสมเป็นครั้งคราว
๒)
พนักงานทั้งปวงของซีเมสจะได้รับบัตรประจำตัวพิเศษรับรองว่าเป็นพนักงานของซีเมส
ผู้อุปโภคเอกสิทธิและความคุ้มกันดังที่ระบุไว้ในความตกลงนี้
 
ข้อ ๑๕
 
ผู้อำนวยการซีเมสตกลงจะสละความคุ้มกันของพนักงานหรือบุคคลใด
ที่อ้างถึงในข้อ ๑๒ และ ๑๓ ในกรณีใดๆ
ที่ความคุ้มกันเช่นว่านั้นจะขัดขวางกระบวนความยุติธรรมและอาจสละเสียได้โดยไม่เสียหายต่อผลประโยชน์ของซีเมส
 
ข้อ ๑๖
 
ซีเมสและพนักงานของซีเมสจะร่วมมือในทุกโอกาสกับเจ้าหน้าที่ของไทยที่เหมาะสม
ในการให้ความสะดวกแก่การรักษาความยุติธรรมที่ถูกต้อง
ประกันการปฏิบัติตามข้อบังคับของตำรวจและป้องกันมิให้เกิดการใช้ในทางที่ผิดอย่างหนึ่งอย่างใดเกี่ยวกับเอกสิทธิและความคุ้มกันที่ได้ให้ไว้ในความตกลงนี้
 
ข้อ ๑๗
 
ความตกลงนี้จะเริ่มมีผลบังคับในวันที่สามสิบหลังจากการแลกเปลี่ยนสัตยาบันสารโดยรัฐบาลกับตราสารให้ความเห็นชอบโดยองค์การแล้ว
ความตกลงนี้และความตกลงเพิ่มใดๆ
ที่ได้กระทำกันระหว่างรัฐบาลกับองค์การโดยอนุวัตตามความตกลงนี้จะเลิกใช้บังคับเมื่อครบสิบสองเดือน
หลังจากที่รัฐบาลหรือองค์การฝ่ายใดฝ่ายหนึ่งจะได้แจ้งเป็นลายลักษณ์อักษรให้อีกฝ่ายหนึ่งทราบความตกลงใจของตนที่จะเลิกความตกลงนี้
เพื่อเป็นพยานแก่การนี้
ผู้แทนซึ่งได้รับอำนาจจากรัฐบาลและองค์การผู้ลงนามข้างท้ายนี้ ได้ลงนามความตกลงนี้
ทำคู่กันเป็นสองฉบับเป็นภาษาอังกฤษ
ณ กรุงเทพฯ วันที่เก้าเดือนตุลาคม พุทธศักราชสองพันห้าร้อยสิบสาม
ตรงกับคริสต์ศักราชหนึ่งพันเก้าร้อยเจ็ดสิบ
 
                 สำหรับรัฐบาลแห่งประเทศไทย                       สำหรับองค์การ
                     พลตำรวจตรี ส. กิตติขจร                        พลเอก
น. เขมะโยธิน
                          (สง่า กิตติขจร)                                (เนตร
เขมะโยธิน)
            รัฐมนตรีช่วยว่าการฯ
รักษาราชการแทน                ผู้อำนวยการองค์การซีเมส
                  รัฐมนตรีว่าการกระทรวงการต่างประเทศ      
 
รับรองว่าเป็นคำแปลจากต้นฉบับภาษาอังกฤษที่ถูกต้อง
บุญถิ่น อัตถากร
ปลัดกระทรวงศึกษาธิการ
ผู้ใช้อำนาจของ
รัฐมนตรีว่าการกระทรวงศึกษาธิการ
 
 
สัญชัย/ปรับปรุง
๒๓ มิถุนายน ๒๕๔๙
 
ภีรภัทร/ปรับปรุง
เมษายน ๒๕๕๔
 
 





[๑]ราชกิจจานุเบกษา
เล่ม ๘๙/ตอนที่ ๖/ฉบับพิเศษ หน้า ๑/๑๓ มกราคม ๒๕๑๕




