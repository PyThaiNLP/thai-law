








พระราชบัญญัติ






พระราชบัญญัติ
ให้อำนาจปฏิบัติการ
เกี่ยวกับสมาคมพัฒนาการระหว่างประเทศ
พ.ศ. ๒๕๐๓
                   
 
ในพระปรมาภิไธย
พระบาทสมเด็จพระปรมินทรมหาภูมิพลอดุลยเดช
สังวาลย์
ผู้สำเร็จราชการแทนพระองค์
ให้ไว้ ณ วันที่ ๖ กันยายน
พ.ศ. ๒๕๐๓
เป็นปีที่ ๑๕
ในรัชกาลปัจจุบัน
 
โดยที่เป็นการสมควรมีกฎหมายให้อำนาจปฏิบัติการเกี่ยวกับสมาคมพัฒนาการระหว่างประเทศ
 
พระมหากษัตริย์โดยคำแนะนำและยินยอมของสภาร่างรัฐธรรมนูญในฐานะรัฐสภา
จึงมีพระบรมราชโองการให้ตราพระราชบัญญัติขึ้นไว้ ดังต่อไปนี้
 
มาตรา ๑ 
พระราชบัญญัตินี้เรียกว่า พระราชบัญญัติให้อำนาจปฏิบัติการเกี่ยวกับสมาคมพัฒนาการระหว่างประเทศ
พ.ศ. ๒๕๐๓
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
ในพระราชบัญญัตินี้
สมาคม หมายความว่า สมาคมพัฒนาการระหว่างประเทศ
รัฐมนตรี หมายความว่า รัฐมนตรีผู้รักษาการตามพระราชบัญญัตินี้
 
มาตรา ๔ 
ให้รัฐมนตรีมีอำนาจออกตั๋วสัญญาใช้เงินคลังแทนเงินตราไทยให้แก่สมาคมตามความจำเป็น
ตั๋วสัญญาใช้เงินคลังที่ออกตามความในวรรคก่อน
ต้องเป็นตั๋วเปลี่ยนมือไม่ได้ มีข้อกำหนดไม่ให้คิดดอกเบี้ย
และเป็นตั๋วชนิดใช้เงินเมื่อทวงถาม
 
มาตรา ๕  เมื่อรัฐมนตรีจะออกหรือออกตั๋วสัญญาใช้เงินคลังเป็นจำนวนเท่าใด
ให้ตั้งงบประมาณรายจ่ายไว้ในโอกาสแรกที่จะพึงทำได้
เพื่อสำหรับจ่ายเมื่อได้รับทวงถามให้ใช้ตามตั๋วสัญญาใช้เงินคลัง
งบประมาณรายจ่ายที่ตั้งไว้ตามวรรคก่อน
เมื่อได้รับอนุมัติตามกฎหมายว่าด้วยงบประมาณรายจ่ายแล้ว
ให้ตัดโอนขึ้นบัญชีเงินฝากตามกฎหมายว่าด้วยเงินคงคลังไว้ทางกระทรวงการคลังต่อไป
ในกรณีที่ยังไม่ได้รับอนุมัติงบประมาณรายจ่ายหรืองบประมาณรายจ่ายที่ได้รับอนุมัติแล้วมีไม่พอ
หากจำเป็นจะต้องจ่ายเงินเมื่อได้รับทวงถาม
ให้รัฐมนตรีมีอำนาจจ่ายเงินคงคลังตามกฎหมายว่าด้วยเงินคงคลังได้
 
มาตรา ๖ 
บทบัญญัติมาตรา ๗ มาตรา ๘ มาตรา ๙ และมาตรา ๑๐
ต่อไปนี้ให้มีผลบังคับใช้ตั้งแต่วันที่ประเทศไทยเป็นสมาชิกของสมาคมแล้วเป็นต้นไป
 
มาตรา ๗ 
ให้รัฐมนตรีมีอำนาจทำการแทนรัฐบาลเพื่อถือเอาประโยชน์จากสมาชิกภาพในสมาคมด้วยการกู้เงินและด้วยการค้ำประกันเงินกู้จากสมาคมได้
การกู้เงินของรัฐบาลดังกล่าวจะเป็นผลสมบูรณ์ต่อเมื่อได้ตราเป็นพระราชบัญญัติ
 
มาตรา ๘ 
ให้ธนาคารแห่งประเทศไทยเป็นสถานที่รับฝากเงินและสินทรัพย์อื่น ๆ ของสมาคม
 
มาตรา ๙ 
ให้รัฐมนตรีมีอำนาจจัดให้มีหน่วยงานเพื่อการติดต่อระหว่างประเทศไทยกับสมาคมโดยประกาศในราชกิจจานุเบกษา
 
มาตรา ๑๐ 
ก่อนที่สมาคมจะมีฐานะเป็นทบวงการชำนัญพิเศษแห่งสหประชาชาติซึ่งจะได้รับเอกสิทธิและความคุ้มกันตามกฎหมายว่าด้วยการดำเนินงานขององค์การสหประชาชาติและทบวงการชำนัญพิเศษแห่งสหประชาชาติในประเทศไทย
(๑)
เพื่อประโยชน์แก่การดำเนินงานและการให้บรรลุผลตามความมุ่งประสงค์ในประเทศไทย
ให้ยอมรับนับถือสมาคมเป็นนิติบุคคล และให้ถือว่ามีภูมิลำเนาในประเทศไทย
(๒)
ให้สถานที่ ทรัพย์สิน สินทรัพย์และบรรณสารของสมาคม ได้รับความคุ้มกันจากการค้น
การเรียกเกณฑ์ การริบ การเวนคืน และการแทรกแซงในรูปอื่นใด ไม่ว่าจะเป็นในทางบริหาร
ทางการปกครอง ทางการศาล หรือทางนิติบัญญัติ เช่นเดียวกันกับสถานที่ ทรัพย์สิน
สินทรัพย์และบรรณสารขององค์การสหประชาชาติและทบวงการชำนัญพิเศษแห่งสหประชาชาติในประเทศไทย
(๓)
ให้บุคคลดังต่อไปนี้ได้รับเอกสิทธิและความคุ้มกันอย่างเดียวกันกับที่ให้บุคคลในคณะทูตในฐานะเทียบเท่า
คือ
(ก)
ผู้ว่าการ กรรมการบริหารและกรรมการสำรองของสมาคม
(ข)
ผู้เชี่ยวชาญและพนักงานของสมาคมนอกจากที่กล่าวใน (ก)
ตามที่รัฐบาลไทยกับสมาคมจะได้ทำการตกลงกัน
(๔)
ให้พนักงานและลูกจ้างของสมาคมนอกจากที่กล่าวใน (๓) ได้รับเอกสิทธิและความคุ้มกันในประเทศไทยเช่นเดียวกับที่ให้แก่พนักงานขององค์การสหประชาชาติ
และทบวงการชำนัญพิเศษแห่งสหประชาชาติ ในฐานะเทียบเท่า
 
มาตรา ๑๑ 
ให้รัฐมนตรีว่าการกระทรวงการคลังรักษาการตามพระราชบัญญัตินี้
 
 
ผู้รับสนองพระบรมราชโองการ
จอมพล ส.  ธนะรัชต์
นายกรัฐมนตรี


หมายเหตุ :-
เหตุผลในการประกาศใช้พระราชบัญญัติฉบับนี้ คือ
โดยที่ประเทศไทยจะเข้าเป็นสมาชิกของสมาคมพัฒนาการระหว่างประเทศซึ่งมีวัตถุประสงค์ช่วยเหลือในด้านพัฒนาการของประเทศสมาชิก
จึงจำเป็นต้องออกกฎหมาย
เพื่อให้อำนาจรัฐบาลปฏิบัติการเกี่ยวกับสมาคมพัฒนาการระหว่างประเทศตามความตกลงว่าด้วยสมาคมพัฒนาการระหว่างประเทศ
เพื่อให้รัฐบาลถือประโยชน์จากการเป็นสมาชิก
 
 
 
 
 
 
 
 
 
 
 
 
 
 
 
 
 
 
 
 
 
 
 
 
วสุ
สรรกำเนิด/ผู้ปรับปรุง
๒๒ เมษายน ๒๕๕๒
หยก/ปรับปรุง
๓๑ พฤษภาคม ๒๕๕๖
สุพิชชา/ตรวจ
๗ มิถุนายน ๒๕๕๖
 
 
 





[๑] ราชกิจจานุเบกษา
เล่ม ๗๗/ตอนที่ ๗๔/หน้า ๗๐๕/๑๓ กันยายน ๒๕๐๓




