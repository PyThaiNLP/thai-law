
















พระราชบัญญัติ
คุ้มครองการดำเนินงานของสำนักงานตำรวจสากลสำหรับ
เอเชียตะวันออกเฉียงใต้
ณ กรุงเทพมหานคร
พ.ศ. ๒๕๓๔
                   
 
ภูมิพลอดุลยเดช
ป.ร.
ให้ไว้ ณ วันที่
๒๑ มิถุนายน พ.ศ. ๒๕๓๔
เป็นปีที่ ๔๖
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรมีกฎหมายว่าด้วยการคุ้มครองการดำเนินงานของสำนักงานตำรวจสากลสำหรับเอเชียตะวันออกเฉียงใต้
ณ กรุงเทพมหานคร
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของสภานิติบัญญัติแห่งชาติ
ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติคุ้มครองการดำเนินงานของสำนักงานตำรวจสากลสำหรับเอเชียตะวันออกเฉียงใต้
ณ กรุงเทพมหานคร พ.ศ. ๒๕๓๔
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓  ในพระราชบัญญัตินี้
สำนักงาน หมายความว่า
สำนักงานตำรวจสากลสำหรับเอเชียตะวันออกเฉียงใต้ ณ กรุงเทพมหานคร
ซึ่งจัดตั้งขึ้นโดยองค์การตำรวจอาชญากรรมระหว่างประเทศ
องค์การ หมายความว่า
องค์การตำรวจอาชญากรรมระหว่างประเทศ
 
มาตรา ๔  เพื่อคุ้มครองการดำเนินงานในประเทศไทยของสำนักงานให้บรรลุผลตามความมุ่งประสงค์
(๑)
ให้ยอมรับนับถือว่า องค์การเป็นนิติบุคคล และให้ถือว่ามีภูมิลำเนาในประเทศไทย
(๒)
ให้องค์การ สำนักงาน เจ้าหน้าที่ขององค์การ และเจ้าหน้าที่ของสำนักงาน
รวมทั้งผู้แทน ที่ปรึกษา และผู้เชี่ยวชาญของรัฐสมาชิกขององค์การ สมาชิกในคณะกรรมการบริหารขององค์การ
และสมาชิกในคณะเจ้าหน้าที่ของสำนักงานใหญ่ขององค์การ ซึ่งมีภารกิจกับสำนักงาน
และเจ้าหน้าที่ระหว่างประเทศซึ่งได้รับแต่งตั้งจากเลขาธิการขององค์การให้ปฏิบัติหน้าที่ของสำนักงาน
ได้รับเอกสิทธิ์และความคุ้มกันตามที่ระบุไว้ในความตกลงระหว่างรัฐบาลแห่งราชอาณาจักรไทยกับองค์การตำรวจอาชญากรรมระหว่างประเทศว่าด้วยเอกสิทธิ์และความคุ้มกันของสำนักงานตำรวจสากลสำหรับเอเชียตะวันออกเฉียงใต้
ณ กรุงเทพมหานคร ซึ่งทำ ณ กรุงเทพมหานคร เมื่อวันที่ ๔ กุมภาพันธ์ พ.ศ. ๒๕๓๐
 
มาตรา ๕  ให้รัฐมนตรีว่าการกระทรวงการต่างประเทศรักษาการตามพระราชบัญญัตินี้
 
 
ผู้รับสนองพระบรมราชโองการ
อานันท์  ปันยารชุน
นายกรัฐมนตรี


หมายเหตุ
:- เหตุผลในการประกาศใช้พระราชบัญญัติฉบับนี้ คือ โดยที่ได้มีการลงนามในความตกลงระหว่างรัฐบาลแห่งราชอาณาจักรไทยกับองค์การตำรวจอาชญากรรมระหว่างประเทศว่าด้วยเอกสิทธิ์และความคุ้มกันของสำนักงานตำรวจสากลสำหรับเอเชียตะวันออกเฉียงใต้
ณ กรุงเทพมหานคร
ซึ่งความตกลงดังกล่าวได้ระบุให้สำนักงานตำรวจสากลสำหรับเอเชียตะวันออกเฉียงใต้ ณ
กรุงเทพมหานคร และผู้ซึ่งปฏิบัติหน้าที่เกี่ยวข้องกับงานของสำนักงาน
ได้รับเอกสิทธิ์และความคุ้มกันเพื่อคุ้มครองการดำเนินงานของสำนักงานดังกล่าว  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
อมรรัตน์/แก้ไข
วศิน/ตรวจ
๑ เมษายน ๒๕๕๓
 
โชติกานต์/ปรับปรุง
๔ กุมภาพันธ์
๒๕๖๒
 





[๑]
ราชกิจจานุเบกษา เล่ม ๑๐๘/ตอนที่ ๑๑๔/ฉบับพิเศษ หน้า ๑/๒๘ มิถุนายน ๒๕๓๔




