
















พระราชบัญญัติ
ว่าด้วยการส่งผู้ร้ายข้ามแดนระหว่างราชอาณาจักรไทย
กับสาธารณรัฐเกาหลี
พ.ศ. ๒๕๔๓
                   
 
ภูมิพลอดุลยเดช
ป.ร.
ให้ไว้ ณ วันที่
๒๗ ตุลาคม พ.ศ. ๒๕๔๓
เป็นปีที่ ๕๕
ในรัชกาลปัจจุบัน
 
พระบาทสมเด็จพระปรมินทรมหาภูมิพลอดุลยเดช
มีพระบรมราชโองการโปรดเกล้าฯ ให้ประกาศว่า
 
โดยที่เป็นการสมควรให้มีกฎหมายว่าด้วยการส่งผู้ร้ายข้ามแดนระหว่างราชอาณาจักรไทยกับสาธารณรัฐเกาหลี
 
จึงทรงพระกรุณาโปรดเกล้าฯ
ให้ตราพระราชบัญญัติขึ้นไว้โดยคำแนะนำและยินยอมของรัฐสภา ดังต่อไปนี้
 
มาตรา ๑  พระราชบัญญัตินี้เรียกว่า พระราชบัญญัติว่าด้วยการส่งผู้ร้ายข้ามแดนระหว่างราชอาณาจักรไทยกับสาธารณรัฐเกาหลี
พ.ศ. ๒๕๔๓
 
มาตรา ๒[๑] 
พระราชบัญญัตินี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
มาตรา ๓ 
การส่งผู้ร้ายข้ามแดนระหว่างราชอาณาจักรไทยกับสาธารณรัฐเกาหลี ให้เป็นไปตามสนธิสัญญาว่าด้วยการส่งผู้ร้ายข้ามแดนระหว่างราชอาณาจักรไทยกับสาธารณรัฐเกาหลีท้ายพระราชบัญญัตินี้
 
มาตรา ๔  ให้นายกรัฐมนตรี
รัฐมนตรีว่าการกระทรวงการต่างประเทศ รัฐมนตรีว่าการกระทรวงมหาดไทย
และรัฐมนตรีว่าการกระทรวงยุติธรรมรักษาการตามพระราชบัญญัตินี้  ทั้งนี้ เท่าที่เกี่ยวกับอำนาจหน้าที่ของตน
 
 
ผู้รับสนองพระบรมราชโองการ
ชวน  หลีกภัย
นายกรัฐมนตรี


สนธิสัญญาว่าด้วยการส่งผู้ร้ายข้ามแดน
ระหว่าง
ราชอาณาจักรไทยกับสาธารณรัฐเกาหลี
                   
 
ราชอาณาจักรไทยและสาธารณรัฐเกาหลี
(ต่อไปนี้เรียกว่า ภาคีคู่สัญญา)
ปรารถนาที่จะเพิ่มความร่วมมือของประเทศทั้งสองให้มีประสิทธิภาพยิ่งขึ้น
ในการป้องกันและการปราบปรามอาชญากรรมโดยการจัดทำสนธิสัญญาว่าด้วยการส่งผู้กระทำผิดข้ามแดนให้แก่กันและกันในลักษณะถ้อยทีถ้อยปฏิบัติ
ได้ตกลงกันดังต่อไปนี้
 
ข้อ ๑
ข้อผูกพันในการส่งผู้ร้ายข้ามแดน
                   
 
ภาคีคู่สัญญาแต่ละฝ่ายตกลงจะส่งผู้ร้ายข้ามแดนให้อีกฝ่ายหนึ่ง
ตามบทบัญญัติแห่งสนธิสัญญานี้ ซึ่งบุคคลที่ถูกต้องการตัวเพื่อการฟ้องคดี
การพิจารณาคดี
หรือเพื่อการกำหนดโทษหรือดำเนินการลงโทษในดินแดนของภาคีที่ร้องขอสำหรับความผิดที่ส่งผู้ร้ายข้ามแดนได้
 
ข้อ ๒
ความผิดที่ส่งผู้ร้ายข้ามแดนได้
                   
 
๑.
เพื่อความมุ่งประสงค์แห่งสนธิสัญญานี้ ความผิดที่ส่งผู้ร้ายข้ามแดนได้ คือ ความผิดซึ่งไม่ว่าจะระบุลักษณะความผิดไว้อย่างไรก็ตาม
สามารถลงโทษได้ตามกฎหมายของภาคีคู่สัญญาทั้งสองฝ่าย
รวมทั้งกฎหมายที่เกี่ยวกับภาษีอากร ภาษีศุลกากร การควบคุมการปริวรรตเงินตราต่างประเทศหรือรายได้อื่น
ๆ โดยการจำคุกหรือโดยการทำให้ปราศจากเสรีภาพเป็นระยะเวลาอย่างน้อยหนึ่งปี
หรือโทษที่รุนแรงกว่า
๒.
ในกรณีคำร้องขอให้ส่งผู้ร้ายข้ามแดนเกี่ยวเนื่องกับบุคคลที่ต้องคำพิพากษาอันเป็นการทำให้ปราศจากเสรีภาพโดยศาลของภาคีที่ร้องขอสำหรับความผิดใดที่ส่งผู้ร้ายข้ามแดนได้นั้น
การส่งผู้ร้ายข้ามแดนจะได้รับการอนุมัติหากระยะเวลาต้องโทษตามคำพิพากษายังเหลืออยู่อีกไม่น้อยกว่าหก
(๖) เดือน
๓.
เพื่อวัตถุประสงค์ของข้อนี้ในการวินิจฉัยว่า
ความผิดใดเป็นความผิดตามกฎหมายของภาคีคู่สัญญาทั้งสองฝ่ายหรือไม่ นั้น
(ก)
ไม่จำต้องคำนึงว่ากฎหมายของภาคีคู่สัญญาได้กำหนดว่าการกระทำที่ประกอบขึ้นเป็นความผิดนั้นไว้ในประเภทความผิดเดียวกัน
หรือจะเรียกชื่อความผิดเป็นอย่างเดียวกันหรือไม่
(ข)
ให้พิจารณาการกระทำทั้งหมดที่ถูกกล่าวหาของบุคคลซึ่งถูกขอให้ส่งตัวข้ามแดนโดยไม่จำต้องคำนึงว่า
ตามกฎหมายของภาคีคู่สัญญาทั้งสองฝ่าย มีองค์ประกอบของความผิดแตกต่างกันหรือไม่
๔.
ในกรณีที่ความผิดกระทำขึ้นนอกดินแดนของภาคีที่ร้องขอ
จะให้มีการส่งผู้ร้ายข้ามแดนก็ต่อเมื่อกฎหมายของภาคีที่ได้รับการร้องขอกำหนดการลงโทษไว้สำหรับความผิด
ซึ่งกระทำนอกดินแดนในพฤติการณ์ที่คล้ายคลึงกัน ในกรณีที่กฎหมายของภาคีที่ได้รับการร้องขอมิได้บัญญัติไว้เช่นนั้นภาคีที่ได้รับการร้องขออาจใช้ดุลพินิจให้มีการส่งผู้ร้ายข้ามแดนได้
๕.
การส่งผู้ร้ายข้ามแดนอาจได้รับการอนุมัติตามบทบัญญัติแห่งสนธิสัญญานี้ในความผิดฐานใดฐานหนึ่งถ้าหากว่า
(ก)
เป็นความผิดในภาคีที่ร้องขอในเวลาที่การกระทำนั้นประกอบขึ้นเป็นความผิดและ
(ข)
การกระทำที่ถูกกล่าวหานั้น
หากได้เกิดขึ้นในดินแดนของภาคีที่ได้รับการร้องขอในเวลาที่ทำคำร้องขอให้ส่งผู้ร้ายข้ามแดน
จะประกอบขึ้นเป็นความผิดตามกฎหมายที่ใช้บังคับในดินแดนของภาคีที่ได้รับการร้องขอ
๖.
หากคำร้องขอให้ส่งผู้ร้ายข้ามแดนเกี่ยวเนื่องกับความผิดหลายความผิด ซึ่งแต่ละความผิดนั้นลงโทษได้ตามกฎหมายของภาคีทั้งสอง
แต่มีบางความผิดไม่เป็นไปตามข้อกำหนดอื่น ๆ ของวรรค ๑ และวรรค ๒
ภาคีที่ได้รับการร้องขออาจอนุมัติให้มีการส่งผู้ร้ายข้ามแดนสำหรับความผิดเช่นว่านั้นได้
หากว่าบุคคลนั้นจะต้องถูกส่งตัวข้ามแดนในความผิดที่ส่งผู้ร้ายข้ามแดนได้อย่างน้อยหนึ่งฐานความผิด
 
ข้อ ๓
การปฏิเสธไม่ส่งผู้ร้ายข้ามแดน
                   
 
การส่งผู้ร้ายข้ามแดนจะไม่ได้รับการอนุมัติภายใต้สนธิสัญญานี้ในสถานการณ์อย่างใดอย่างหนึ่ง
ดังต่อไปนี้
๑.
เมื่อภาคีที่ได้รับการร้องขอตัดสินว่า
ความผิดที่ร้องขอให้ส่งผู้ร้ายข้ามแดนนั้นเป็นความผิดทางการเมือง
ความผิดทางการเมืองในที่นี้จะไม่รวมถึงความผิด ดังต่อไปนี้
(ก)
การปลงชีวิตหรือการพยายามปลงชีวิตหรือการประทุษร้ายต่อร่างกายของประมุขแห่งรัฐ
หรือหัวหน้ารัฐบาล หรือสมาชิกในครอบครัวของบุคคลดังกล่าว
(ข)
ความผิดซึ่งภาคีคู่สัญญามีพันธกรณีจะต้องดำเนินการให้มีเขตอำนาจศาลเกี่ยวกับความผิดนั้น
หรือจะต้องให้มีการส่งผู้ร้ายข้ามแดน ตามความตกลงพหุภาคีระหว่างประเทศ
ซึ่งภาคีคู่สัญญาทั้งสองฝ่ายเป็นภาคีอยู่ด้วย และ
(ค)
ความผิดเกี่ยวกับการฆ่าล้างเผ่าพันธุ์ การก่อการร้าย หรือการลักพาตัว
๒.
เมื่อบุคคลที่ถูกต้องการตัวกำลังถูกดำเนินคดี
หรือได้มีการพิจารณาคดีและได้รับการปล่อยตัวไป
หรือได้ถูกลงโทษแล้วในดินแดนของภาคีที่ได้รับการร้องขอ
ในความผิดซึ่งได้มีการร้องขอให้ส่งตัวบุคคลนั้นข้ามแดน
๓.
เมื่อการฟ้องคดี หรือการลงโทษ
สำหรับความผิดที่ร้องขอให้ส่งผู้ร้ายข้ามแดนต้องห้ามโดยเหตุที่บัญญัติไว้ตามกฎหมายของภาคีคู่สัญญาแต่ละฝ่าย
รวมทั้งกฎหมายที่เกี่ยวกับอายุความ หรือ
๔.
เมื่อภาคีที่ได้รับการร้องขอมีเหตุผลหนักแน่นที่จะสันนิษฐานว่า
คำร้องขอให้ส่งผู้ร้ายข้ามแดนมุ่งประสงค์จะดำเนินคดี หรือลงโทษบุคคลที่ต้องการตัว
โดยมีเหตุผลจากเชื้อชาติ ศาสนา สัญชาติ หรือความเห็นทางการเมือง
หรือว่าอาจมีอคติต่อสถานภาพของบุคคลนั้นโดยเหตุผลดังกล่าวแล้ว
บทบัญญัติของวรรคนี้ไม่ใช้บังคับกับความผิดที่ระบุไว้ในอนุวรรค (ก) (ข) และ (ค)
ของวรรค ๑ แห่งข้อนี้
 
ข้อ ๔
การใช้ดุลพินิจปฏิเสธการส่งผู้ร้ายข้ามแดน
                   
 
การส่งผู้ร้ายข้ามแดนอาจได้รับการปฏิเสธภายใต้สนธิสัญญานี้
ในสถานการณ์อย่างหนึ่งอย่างใด ดังต่อไปนี้
๑.
เมื่อความผิดที่ร้องขอให้ส่งผู้ร้ายข้ามแดนนั้น
ตามกฎหมายของภาคีที่ได้รับการร้องขอถือว่าได้กระทำขึ้นทั้งหมดหรือแต่เพียงบางส่วนในดินแดนของตน
๒.
เมื่อในที่สุด บุคคลที่ถูกขอให้ส่งตัวได้รับการปล่อยตัว
หรือถูกพิพากษาว่ากระทำผิดในรัฐที่สามสำหรับความผิดเดียวกันกับความผิดที่ขอให้ส่งผู้ร้ายข้ามแดน
และหากถูกพิพากษาว่ากระทำผิด ได้มีการลงโทษแล้วทั้งหมด หรือไม่อาจลงโทษได้อีก และ
๓.
ในกรณีพิเศษ
ภาคีที่ได้รับการร้องขอแม้จะได้พิจารณาถึงความรุนแรงของความผิดและผลประโยชน์ของภาคีที่ร้องขอแล้ว
ยังเห็นว่า
เนื่องจากสภาวการณ์ส่วนบุคคลของบุคคลที่ถูกขอให้ส่งผู้ร้ายข้ามแดนจะไม่สอดคล้องกับข้อพิจารณาด้านมนุษยธรรม
 
ข้อ ๕
การเลื่อนการส่งมอบตัว
หรือการส่งมอบตัวชั่วคราว
                   
 
๑.
เมื่อบุคคลที่ถูกขอให้ส่งตัวกำลังถูกดำเนินคดี
หรือกำลังรับโทษตามคำพิพากษาอยู่ในรัฐภาคีที่ได้รับการร้องขอในความผิดนอกเหนือจากความผิดซึ่งขอให้มีการส่งผู้ร้ายข้ามแดน
ภาคีที่ได้รับการร้องขออาจส่งมอบตัวบุคคลดังกล่าว หรือเลื่อนการส่งมอบตัวออกไปจนกระทั่งการดำเนินคดีเสร็จสิ้นลงหรือจนกระทั่งได้มีการรับโทษตามคำพิพากษาทั้งหมดหรือบางส่วนแล้ว
ภาคีที่ได้รับการร้องขอจะแจ้งให้ภาคีที่ร้องขอทราบการเลื่อนการส่งมอบตัวใด ๆ
๒.
ภายในขอบเขตที่อนุญาตโดยกฎหมายของภาคีที่ได้รับการร้องขอ หากเป็นกรณีที่บุคคลอยู่ในข่ายที่จะถูกส่งตัวข้ามแดนได้
ภาคีที่ได้รับการร้องขออาจส่งมอบตัวบุคคลที่ถูกขอให้ส่งตัวเป็นการชั่วคราวเพื่อวัตถุประสงค์ในการฟ้องคดีให้แก่ภาคีที่ร้องขอตามเงื่อนไขที่จะตกลงกันระหว่างภาคีคู่สัญญา
 ทั้งนี้
บุคคลที่ถูกส่งตัวกลับคืนไปยังภาคีที่ได้รับการร้องขอภายหลังจากได้มีการส่งมอบตัวชั่วคราวแล้ว
อาจถูกส่งมอบตัวให้แก่ภาคีที่ร้องขอในที่สุดเพื่อรับโทษตามคำพิพากษาโดยสอดคล้องกับบทบัญญัติของสนธิสัญญานี้
 
ข้อ ๖
การส่งคนชาติข้ามแดน
                   
 
๑.
ภาคีคู่สัญญาแต่ละฝ่ายไม่ถูกผูกพันที่จะส่งคนชาติของตนตามสนธิสัญญานี้ แต่เจ้าหน้าที่ฝ่ายบริหารของภาคีคู่สัญญาแต่ละฝ่ายมีอำนาจส่งตัวคนชาติของตนได้
หากตามดุลพินิจเห็นว่าเป็นการสมควรที่จะกระทำเช่นนั้น
๒.
หากภาคีคู่สัญญาปฏิเสธการส่งผู้ร้ายข้ามแดนตามวรรค ๑ ของข้อนี้
หากพิจารณาเป็นการสมควร ภาคีฝ่ายนั้นอาจส่งเรื่องให้เจ้าหน้าที่ผู้มีอำนาจของตนเพื่อดำเนินการฟ้องร้องบุคคลนั้นในความผิดทั้งมวลหรือความผิดฐานใดฐานหนึ่งซึ่งมีการขอให้ส่งตัวข้ามแดนภาคีคู่สัญญานั้นจะแจ้งให้ภาคีที่ร้องขอทราบการดำเนินการและผลการฟ้องคดีใด
ๆ การวินิจฉัยเรื่องสัญชาติให้ถือในขณะที่ความผิดซึ่งขอให้ส่งผู้ร้ายข้ามแดนนั้นได้กระทำขึ้น
 
ข้อ ๗
ช่องทางการติดต่อ
                   
 
คำร้องขอให้ส่งผู้ร้ายข้ามแดนและการติดต่อทางเอกสารใด
ๆ ในภายหลังให้ส่งโดยวิถีทางการทูต
 
ข้อ ๘
กระบวนการส่งผู้ร้ายข้ามแดนและเอกสารที่ต้องการ
                   
 
๑.
คำร้องขอให้ส่งผู้ร้ายข้ามแดนต้องกระทำเป็นลายลักษณ์อักษร เอกสารทั้งหมดที่ยื่นประกอบคำร้องขอจะต้องมีการรับรองความถูกต้องแท้จริงตามข้อ
๑๐
๒.
คำร้องขอให้ส่งผู้ร้ายข้ามแดนจะต้องแนบ
(ก)
เอกสารซึ่งระบุรูปพรรณสัณฐาน และหากเป็นไปได้
ให้ระบุสัญชาติของบุคคลที่ถูกขอให้ส่งตัว
(ข)
บทบัญญัติของกฎหมายซึ่งระบุองค์ประกอบสำคัญและที่กำหนดฐานความผิด
(ค)
บทบัญญัติของกฎหมายที่กำหนดโทษสำหรับความผิด และ
(ง)
บทบัญญัติของกฎหมายที่กำหนดอายุความในการฟ้องคดี
หรือในการดำเนินการลงโทษสำหรับความผิดนั้น
๓.
เมื่อคำร้องขอให้ส่งผู้ร้ายข้ามแดนเกี่ยวกับบุคคลที่ยังไม่ถูกพิพากษาว่ากระทำความผิด
คำร้องขอดังกล่าวจะต้องแนบ
(ก)
สำเนาหมายจับซึ่งออกโดยผู้พิพากษา หรือเจ้าหน้าที่ผู้มีอำนาจอื่นของภาคีที่ร้องขอ
(ข)
ข้อสนเทศที่แสดงว่าบุคคลที่ถูกขอให้ส่งตัวคือบุคคลที่หมายจับระบุไว้ และ
(ค)
คำแถลงระบุการกระทำที่ถูกกล่าวหาว่าเป็นความผิดซึ่งมีมูลที่น่าเชื่อถืออันควรสงสัยว่าบุคคลที่ถูกขอให้ส่งตัวได้กระทำความผิดที่ขอให้ส่งผู้ร้ายข้ามแดน
๔.
เมื่อคำร้องขอให้ส่งผู้ร้ายข้ามแดนเกี่ยวกับบุคคลที่ถูกพิพากษาว่าได้กระทำความผิด
คำร้องขอจะต้องแนบ
(ก)
สำเนาคำพิพากษาที่เกี่ยวข้องของศาลของภาคีที่ร้องขอ
(ข)
ข้อสนเทศที่แสดงว่าบุคคลที่ถูกขอให้ส่งตัวคือบุคคลที่ถูกพิพากษาว่าได้กระทำความผิด
และ
(ค)
คำแถลงระบุการกระทำอันเป็นความผิดซึ่งบุคคลนั้นถูกพิพากษาว่าได้กระทำความผิด
๕.
เอกสารทั้งหมดซึ่งภาคีที่ร้องขอจะยื่นตามบทบัญญัติแห่งสนธิสัญญานี้
จะต้องแนบคำแปลเป็นภาษาของภาคีที่ได้รับการร้องขอหรือภาษาอื่นใดที่ภาคีนั้นยอมรับ
 
ข้อ ๙
ข้อสนเทศเพิ่มเติม
                   
 
๑.
หากภาคีที่ได้รับคำร้องขอพิจารณาว่า
ข้อสนเทศประกอบคำร้องขอให้ส่งผู้ร้ายข้ามแดนยังไม่เพียงพอตามสนธิสัญญานี้ในอันที่จะพิจารณาอนุมัติการส่งผู้ร้ายข้ามแดนได้
ภาคีนั้นอาจขอให้จัดหาข้อสนเทศเพิ่มเติมให้ภายในระยะเวลาที่ภาคีนั้นกำหนด
๒.
หากบุคคลที่ถูกขอให้ส่งตัวข้ามแดนถูกจับกุม
และข้อสนเทศเพิ่มเติมที่จัดหาให้ยังไม่เพียงพอตามสนธิสัญญานี้
หรือไม่ได้รับภายในระยะเวลาที่กำหนด บุคคลนั้นอาจได้รับการปล่อยตัวจากการควบคุม
การปล่อยตัวเช่นว่านั้น ไม่เป็นการตัดสิทธิภาคีที่ร้องขอในอันที่จะทำคำร้องขอใหม่ให้ส่งตัวบุคคลนั้นข้ามแดน
๓.
ในกรณีที่ปล่อยตัวบุคคลจากการควบคุมตามวรรค ๒
ภาคีที่ได้รับการร้องขอจะแจ้งให้ภาคีที่ร้องขอทราบในทันทีเท่าที่จะสามารถกระทำได้
 
ข้อ ๑๐
การรับรองความถูกต้องแท้จริงของเอกสารประกอบคำร้องขอ
                   
 
๑.
เอกสารที่แนบไปกับคำร้องขอให้ส่งผู้ร้ายข้ามแดนตามข้อ ๘
หากมีการรับรองความถูกต้องแท้จริงแล้ว
ให้รับฟังเป็นพยานหลักฐานในกระบวนการส่งผู้ร้ายข้ามแดนได้ในดินแดนของภาคีที่ได้รับการร้องขอ
๒.
เอกสารที่ถือว่าได้มีการรับรองความถูกต้องแท้จริงตามวัตถุประสงค์แห่งสนธิสัญญานี้จะต้องได้รับการลงนามหรือประทับตราหรือรับรองโดยเจ้าหน้าที่ผู้มีอำนาจของภาคีที่ร้องขอ
 
ข้อ ๑๑
การจับกุมชั่วคราว
                   
 
๑.
ในกรณีเร่งด่วน
ภาคีคู่สัญญาแต่ละฝ่ายอาจร้องขอให้จับกุมบุคคลที่ถูกขอให้ส่งตัวไว้ชั่วคราวระหว่างรอการยื่นคำร้องขอให้ส่งผู้ร้ายข้ามแดนโดยวิถีทางการทูต
คำร้องขอนั้นอาจส่งทางไปรษณีย์หรือโทรเลข
หรือโดยวิธีการอื่นใดซึ่งมีหลักฐานเป็นลายลักษณ์อักษร
๒.
คำร้องขอจะต้องประกอบด้วย รูปพรรณของบุคคลที่ต้องการตัว
คำแถลงระบุว่าจะร้องขอให้ส่งผู้ร้ายข้ามแดนโดยวิถีทางการทูต
คำแถลงระบุว่ามีเอกสารที่เกี่ยวข้องดังที่กล่าวไว้ในวรรค ๓ หรือวรรค ๔ ของข้อ ๘
ซึ่งให้อำนาจจับกุมตัวบุคคลนั้น
คำแถลงระบุโทษที่สามารถลงได้หรือโทษที่ได้ลงไปแล้วสำหรับความผิดนั้น
และหากได้รับการร้องขอจากภาคีที่ได้รับการร้องขอ
จะต้องมีคำแถลงโดยย่อระบุการกระทำที่ถูกกล่าวหาว่าเป็นความผิดด้วย
๓.
ภาคีที่ร้องขอจะได้รับแจ้งผลของการร้องขอโดยไม่ชักช้า
๔.
บุคคลที่ถูกจับกุมจะถูกปล่อยตัวเป็นอิสระ
หากภาคีที่ร้องขอไม่สามารถยื่นคำร้องขอให้ส่งผู้ร้ายข้ามแดนพร้อมเอกสารแนบดังที่ระบุไว้ในข้อ
๘ ภายในหกสิบ (๖๐) วันนับแต่วันทำการจับกุมอย่างไรก็ตาม
การปล่อยตัวจะไม่เป็นอุปสรรคต่อการเริ่มกระบวนการเพื่อส่งบุคคลที่ถูกขอนั้นข้ามแดนถ้าได้รับคำร้องขอให้ส่งผู้ร้ายข้ามแดนอีกในภายหลัง
 
ข้อ ๑๒
การส่งผู้ร้ายข้ามแดนแบบย่อ
                   
 
เมื่อบุคคลที่ถูกขอให้ส่งตัวแจ้งต่อศาลหรือเจ้าหน้าที่ผู้มีอำนาจอื่น
ๆ ของภาคีที่ได้รับการร้องขอว่า ตนยินยอมเป็นลายลักษณ์อักษรให้ส่งตัวข้ามแดน
ภาคีที่ได้รับการร้องขอจะดำเนินมาตรการที่จำเป็นทั้งปวงที่จะเร่งรัดการส่งตัวข้ามแดนภายในขอบเขตที่ได้รับอนุญาตตามกฎหมาย
 
ข้อ ๑๓
คำร้องขอที่ขัดแย้งกัน
                   
 
๑.
ในกรณีที่ได้รับคำร้องขอจากรัฐสองรัฐหรือมากกว่านั้น
ให้ส่งตัวบุคคลเดียวกันข้ามแดนไม่ว่าในความผิดเดียวกันหรือความผิดที่ต่างกัน
ภาคีที่ได้รับการร้องขอจะต้องวินิจฉัยว่าจะส่งตัวบุคคลนั้นให้แก่รัฐใดและจะต้องแจ้งคำวินิจฉัยต่อรัฐเหล่านั้น
๒.
ในการวินิจฉัยว่าจะส่งตัวบุคคลข้ามแดนให้แก่รัฐใด ภาคีที่ได้รับการร้องขอจะต้องพิจารณาสถานการณ์ทั้งปวงที่เกี่ยวข้องโดยเฉพาะอย่างยิ่ง
(ก)
หากคำร้องขอเกี่ยวเนื่องกับความผิดที่ต่างกัน
ควรพิจารณาเปรียบเทียบความร้ายแรงของความผิดเหล่านั้น
(ข)
เวลาและสถานที่ของการกระทำความผิดแต่ละความผิด
(ค)
ลำดับวันที่ของคำร้องขอ
(ง)
สัญชาติของบุคคลที่ถูกขอให้ส่งตัว และ
(จ)
ถิ่นที่อยู่เป็นปกติของบุคคลนั้น
 
ข้อ ๑๔
การส่งมอบตัว
                   
 
๑.
ภาคีที่ได้รับการร้องขอจะแจ้งคำวินิจฉัยเกี่ยวกับคำร้องขอให้ส่งผู้ร้ายข้ามแดนในทันทีให้ภาคีที่ร้องขอทราบโดยวิถีทางการทูต
การปฏิเสธคำร้องขอให้ส่งผู้ร้ายข้ามแดนทั้งหมดหรือแต่เพียงบางส่วน
จะต้องแสดงเหตุผล
๒.
ภาคีที่ได้รับการร้องขอจะตกลงกันในเรื่องเวลาและสถานที่ที่จะส่งมอบตัวบุคคลที่ถูกขอให้ส่งตัวให้แก่เจ้าหน้าที่ที่เหมาะสมของภาคีที่ร้องขอในดินแดนของภาคีที่ได้รับการร้องขอ
๓.
ภาคีที่ร้องขอจะนำตัวบุคคลนั้นออกจากดินแดนของภาคีที่ได้รับการร้องขอภายในระยะเวลาอันสมควรตามที่ภาคีที่ได้รับการร้องขอกำหนด
และหากบุคคลนั้นยังไม่ถูกนำตัวไปภายในระยะเวลาดังกล่าว
ภาคีที่ได้รับการร้องขออาจปล่อยตัวบุคคลนั้นเป็นอิสระและอาจปฏิเสธการส่งตัวข้ามแดนสำหรับความผิดเดียวกันนั้นได้
๔.
หากมีสถานการณ์นอกเหนือการควบคุมทำให้ภาคีคู่สัญญาไม่อาจส่งมอบตัวหรือนำตัวบุคคลที่จะถูกส่งข้ามแดนไปได้
ภาคีนั้นจะต้องแจ้งให้ภาคีอีกฝ่ายหนึ่งทราบ
ภาคีคู่สัญญาทั้งสองฝ่ายจะวินิจฉัยร่วมกันเกี่ยวกับวันส่งมอบตัวหรือวันนำตัวไปครั้งใหม่
และให้นำบทบัญญัติวรรค ๓ ของข้อนี้มาใช้บังคับ
 
ข้อ ๑๕
การส่งมอบทรัพย์สิน
                   
 
๑.
ภายในขอบเขตที่ได้รับอนุญาตตามกฎหมายของภาคีที่ได้รับการร้องขอและขึ้นอยู่กับสิทธิของบุคคลที่สามซึ่งจะต้องได้รับการเคารพ
เมื่อได้รับคำร้องขอจากภาคีที่ร้องขอภาคีที่ได้รับการร้องขอจะต้องส่งมอบทรัพย์สินทั้งปวงที่ได้พบในดินแดนของตน
ซึ่งได้มาจากผลของการกระทำความผิด หรืออาจต้องใช้เป็นพยานหลักฐาน
หากอนุมัติให้มีการส่งผู้ร้ายข้ามแดนได้
๒.
ภายใต้บังคับวรรค ๑ ของข้อนี้
ทรัพย์สินที่ระบุไว้ข้างต้นจะต้องส่งมอบให้ภาคีที่ร้องขอหากได้รับการร้องขอ
ถึงแม้ว่าการส่งผู้ร้ายข้ามแดนจะไม่สามารถดำเนินการได้เนื่องจากการตายหรือการหลบหนีของบุคคลที่ถูกขอให้ส่งตัว
๓.
ในกรณีที่กฎหมายของภาคีที่ได้รับการร้องขอกำหนดหรือเป็นสิทธิของบุคคลที่สาม
ทรัพย์สินใด ๆ ที่ได้ส่งมอบไปแล้วนั้น
จะต้องถูกส่งคืนให้ภาคีที่ได้รับการร้องขอโดยไม่เสียค่าใช้จ่ายใด ๆ เมื่อภาคีนั้นร้องขอ
 
ข้อ ๑๖
หลักเกณฑ์ว่าด้วยการพิจารณาความผิดเฉพาะเรื่อง
                   
 
๑.
บุคคลที่ถูกส่งตัวข้ามแดนภายใต้สนธิสัญญานี้จะไม่ถูกควบคุม ถูกฟ้องคดี หรือถูกพิจารณาคดี
สำหรับความผิดซึ่งได้กระทำก่อนการส่งตัวข้ามแดนนอกเหนือไปจากความผิดที่ได้รับอนุมัติให้ส่งผู้ร้ายข้ามแดนและจะไม่ถูกส่งตัวข้ามแดนไปยังรัฐที่สามสำหรับความผิดอื่นใด
ยกเว้นในกรณีดังต่อไปนี้
(ก)
เมื่อบุคคลนั้นได้ออกนอกดินแดนของภาคีที่ร้องขอ ภายหลังการส่งผู้ร้ายข้ามแดน
และได้เดินทางกลับเข้าไปใหม่โดยสมัครใจ
(ข)
เมื่อบุคคลนั้นมิได้เดินทางออกจากดินแดนของภาคีที่ร้องขอ ภายในระยะเวลาสี่สิบห้า
(๔๕) วัน หลังจากที่สามารถจะกระทำเช่นนั้น หรือ
(ค)
เมื่อภาคีที่ได้รับการร้องขอให้ความยินยอมคำร้องขอสำหรับความยินยอมนี้จะต้องยื่นพร้อมแนบเอกสารที่ระบุไว้ในข้อ
๘ และบันทึกถ้อยคำของบุคคลที่ถูกส่งตัวข้ามแดนในส่วนที่เกี่ยวกับความผิดที่อ้างถึง
การให้ความยินยอมอาจกระทำได้เมื่อความผิดที่ร้องขอเป็นความผิดที่สามารถส่งผู้ร้ายข้ามแดนได้ตามบทบัญญัติของสนธิสัญญานี้
๒.
วรรค ๑ ของข้อนี้จะไม่ใช้บังคับกับความผิดที่กระทำภายหลังการส่งตัวข้ามแดน
๓.
หากลักษณะความผิดที่ถูกกล่าวหาเปลี่ยนแปลงไปในระหว่างดำเนินกระบวนการพิจารณา
บุคคลที่ถูกส่งตัวข้ามแดนจะถูกดำเนินคดีหรือถูกพิพากษาได้เฉพาะเมื่อความผิดตามลักษณะความผิดใหม่แสดงองค์ประกอบที่เป็นความผิดซึ่งอาจอนุญาตให้ส่งผู้ร้ายข้ามแดนได้
 
ข้อ ๑๗
การผ่านแดน
                   
 
๑.
ภายในขอบเขตที่ได้รับอนุญาตตามกฎหมาย สิทธิในการส่งตัวบุคคลโดยรัฐที่สามผ่านดินแดนของคู่ภาคีฝ่ายใดฝ่ายหนึ่งเพื่อที่จะส่งมอบให้คู่ภาคีอีกฝ่ายหนึ่งจะได้รับอนุญาตเมื่อได้รับคำร้องขอเป็นลายลักษณ์อักษรโดยวิถีทางการทูต
๒.
คำร้องขออาจได้รับการปฏิเสธหากมีการคัดค้านการผ่านแดนด้วยเหตุผลในเรื่องความสงบเรียบร้อยของประชาชน
๓.
การอนุญาตให้ส่งตัวผ่านแดนบุคคลที่จะถูกส่งมอบตัว ให้รวมถึงการให้อำนาจเจ้าหน้าที่ที่ติดตามให้สามารถควบคุมตัวบุคคลนั้น
หรือร้องขอและได้รับความช่วยเหลือจากเจ้าหน้าที่ของภาคีที่มีการผ่านแดนในการควบคุมตัวบุคคลดังกล่าวไว้
๔.
ในกรณีที่มีการควบคุมตัวบุคคลตามวรรค ๓ ของข้อนี้
ภาคีคู่สัญญาซึ่งมีบุคคลที่ถูกควบคุมตัวอยู่ในดินแดนของตน
อาจสั่งให้ปล่อยตัวบุคคลนั้น
หากการส่งตัวไม่ได้ดำเนินต่อเนื่องไปภายในระยะเวลาที่สมควร
๕.
ในกรณีการส่งตัวโดยใช้การขนส่งทางอากาศและไม่มีกำหนดการลงจอดในดินแดนของภาคีฝ่ายที่มีการผ่านแดนก็ไม่จำเป็นต้องขออนุญาตในการส่งบุคคลผ่านแดน
หากมีการลงจอดโดยไม่ได้กำหนดไว้ล่วงหน้าในดินแดนของภาคีดังกล่าว
ภาคีฝ่ายนั้นอาจกำหนดให้ภาคีอีกฝ่ายหนึ่งยื่นคำร้องขอผ่านแดนตามที่กำหนดไว้ในวรรค
๑ ของข้อนี้
ภาคีที่มีการผ่านแดนจะควบคุมตัวบุคคลที่ถูกส่งตัวนั้นไว้จนกระทั่งมีการเดินทางต่อไป
หากว่าได้รับคำร้องขอเช่นว่าภายในเก้าสิบหก (๙๖)
ชั่วโมงของการลงจอดที่ไม่ได้กำหนดไว้ล่วงหน้า
 
ข้อ ๑๘
ค่าใช้จ่าย
                   
 
๑.
ภาคีที่ได้รับการร้องขอจะดำเนินการที่จำเป็นทั้งปวงและรับผิดชอบค่าใช้จ่ายในการดำเนินกระบวนการที่เกิดขึ้นจากการยื่นคำร้องขอให้ส่งผู้ร้ายข้ามแดนและจะเป็นตัวแทนรักษาผลประโยชน์ของภาคีที่ร้องขอ
๒.
ภาคีที่ได้รับการร้องขอจะต้องรับผิดชอบค่าใช้จ่ายที่เกิดขึ้นในดินแดนของตน
ในการจับกุมตัวบุคคลซึ่งถูกขอให้ส่งตัวข้ามแดนและในระหว่างการควบคุมตัว
จนกระทั่งได้มีการส่งมอบตัวให้แก่บุคคลซึ่งภาคีที่ร้องขอได้แจ้งชื่อมาให้ทราบ
๓.
ภาคีที่ร้องขอจะต้องรับผิดชอบค่าใช้จ่ายที่เกิดขึ้นจากการนำตัวบุคคลที่ถูกสั่งตัวข้ามแดนจากดินแดนของภาคีที่ได้รับการร้องขอ
 
ข้อ ๑๙
การมีผลบังคับใช้และการบอกเลิก
                   
 
๑.
สนธิสัญญานี้จะมีผลบังคับใช้สามสิบ (๓๐) วัน หลังจากวันที่ภาคีคู่สัญญาทั้งสองฝ่ายได้แจ้งให้อีกฝ่ายหนึ่งทราบเป็นลายลักษณ์อักษรว่า
ข้อกำหนดเพื่อให้สนธิสัญญานี้มีผลบังคับใช้ได้รับการปฏิบัติอย่างครบถ้วนแล้ว
๒.
สนธิสัญญานี้ให้ใช้บังคับกับความผิดที่ระบุ ไว้ในข้อ ๒
ซึ่งได้กระทำก่อนการมีผลบังคับใช้ของสนธิสัญญานี้ด้วย
๓.
ภาคีคู่สัญญาฝ่ายใดฝ่ายหนึ่งอาจบอกเลิกสนธิสัญญานี้ในเวลาใดก็ได้
โดยแจ้งเป็นลายลักษณ์อักษรล่วงหน้าเป็นเวลาหก (๖)
เดือนแก่ภาคีคู่สัญญาอีกฝ่ายหนึ่ง
 
เพื่อเป็นพยานแก่การนี้
ผู้ลงนามข้างท้ายนี้ ซึ่งได้รับมอบอำนาจจากรัฐบาลของแต่ละฝ่ายได้ลงนามสนธิสัญญานี้
 
ทำคู่กันเป็นสองฉบับ
ที่ กรุงโซล เมื่อวันที่ ๒๖ เมษายน ๒๕๔๒ เป็นภาษาไทย เกาหลี และอังกฤษ
ทุกภาษาถูกต้องเท่าเทียมกัน ในกรณีที่มีความแตกต่างในการตีความ
ให้ใช้ภาษาอังกฤษเป็นเกณฑ์
 
               สำหรับราชอาณาจักรไทย                              สำหรับสาธารณรัฐเกาหลี
                (นายศุภชัย
พานิชภักดิ์)                                   (นายฮง
ซุน ยอง)
            รองนายกรัฐมนตรีและรัฐมนตรี                           รัฐมนตรีว่าการกระทรวง
                ว่าการกระทรวงพาณิชย์                              การต่างประเทศและการค้า


หมายเหตุ
:- เหตุผลในการประกาศใช้พระราชบัญญัติฉบับนี้ คือ
โดยที่ราชอาณาจักรไทยและสาธารณรัฐเกาหลีได้ลงนามในสนธิสัญญาว่าด้วยการส่งผู้ร้ายข้ามแดนระหว่างราชอาณาจักรไทยกับสาธารณรัฐเกาหลี
เมื่อวันที่ ๒๖ เมษายน พ.ศ. ๒๕๔๒ สมควรมีกฎหมายเพื่ออนุวัติการให้เป็นไปตามสนธิสัญญาฯ
ดังกล่าว  จึงจำเป็นต้องตราพระราชบัญญัตินี้
 
 
 
 
 
 
 
 
 
 
 
 
 
 
 
 
 
 
 
 
 
 
ปริญสินีย์/แก้ไข
วศิน/ตรวจ
๒๖ ตุลาคม ๒๕๕๓
 
ศิรวัชร์/ปรับปรุง
๘ กุมภาพันธ์
๒๕๖๒
 





[๑]
ราชกิจจานุเบกษา เล่ม ๑๑๗/ตอนที่ ๙๙ ก/หน้า ๗/๓ พฤศจิกายน ๒๕๔๓




