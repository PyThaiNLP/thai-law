








ประกาศของคณะปฏิวัติ






ประกาศของคณะปฏิวัติ
ฉบับที่ ๒๕๓
                   
 
โดยที่คณะปฏิวัติพิจารณาเห็นว่า
กำหนดเวลาการจำหน่ายสุราและดื่มสุรา ณ
สถานที่ขายสุราและกำหนดโทษผู้ฝ่าฝืนตามความในพระราชกฤษฎีกาควบคุมโภคภัณฑ์ยังไม่เหมาะสม
สมควรมีบทบัญญัติให้มีการอนุญาตให้จำหน่ายสุราและดื่มสุรา ณ สถานที่ขายสุราในเวลาที่ห้ามจำหน่ายสุราได้ในบางกรณี
และกำหนดโทษผู้ฝ่าฝืนเสียใหม่ หัวหน้าคณะปฏิวัติจึงมีคำสั่งดังต่อไปนี้
 
ข้อ ๑ 
ให้ยกเลิก
(๑)
พระราชกฤษฎีกาควบคุมโภคภัณฑ์ (ฉบับที่ ๒) พ.ศ. ๒๔๙๕
(๒)
พระราชกฤษฎีกาควบคุมโภคภัณฑ์ (ฉบับที่ ๕) พ.ศ. ๒๕๐๔
(๓)
ประกาศของคณะปฏิวัติ ฉบับที่ ๔๖ ลงวันที่ ๑๗ มกราคม พ.ศ. ๒๕๑๕
 
ข้อ ๒ 
ห้ามมิให้ผู้ได้รับอนุญาตขายสุราประเภทที่ ๓ ถึงประเภทที่ ๖
ตามความในกฎหมายว่าด้วยสุรา
หรือบุคคลใดซึ่งกระทำการเพื่อประโยชน์ของผู้ได้รับใบอนุญาตขายสุราดังกล่าวจำหน่ายสุราทุกชนิดในเวลาอื่น
นอกจากตั้งแต่เวลา ๑๑.๐๐ นาฬิกา ถึงเวลา ๑๔.๐๐ นาฬิกา และตั้งแต่เวลา ๑๗.๐๐ นาฬิกา
ถึงเวลา ๒๔.๐๐ นาฬิกา
เว้นแต่ได้รับใบอนุญาตจากอธิบดีกรมตำรวจสำหรับนครหลวงกรุงเทพธนบุรี
หรือผู้ว่าราชการจังหวัดสำหรับจังหวัดอื่น
ห้ามมิให้ผู้ใดดื่มสุราชนิดใด
ๆ ณ สถานที่ขายสุราในกำหนดเวลาห้ามจำหน่ายสุรา
เว้นแต่สถานที่ขายสุรานั้นได้รับอนุญาตให้จำหน่ายได้ตามวรรคหนึ่ง
การจำหน่ายสุราและดื่มสุราในสถานบริการตามกฎหมายว่าด้วยสถานบริการ
ซึ่งกฎหมายอนุญาตให้เปิดทำการได้เกินเวลา ๒๔.๐๐ นาฬิกา
ให้กระทำนอกเวลาที่กำหนดตามวรรคหนึ่ง และวรรคสองได้เฉพาะหลังจากเวลา ๒๔.๐๐ นาฬิกา
จนถึงเวลาปิดทำการ
หลักเกณฑ์
เงื่อนไข หรือวิธีการเกี่ยวกับการขออนุญาต การอนุญาต การออกใบอนุญาต
การแสดงใบอนุญาต การต่ออายุใบอนุญาต การจำหน่ายสุราของผู้ได้รับใบอนุญาต
และค่าธรรมเนียมการออกและการต่ออายุใบอนุญาต ให้เป็นไปตามที่กำหนดในกฎกระทรวง
 
ข้อ ๓ 
เมื่อปรากฏว่าผู้รับใบอนุญาตตามประกาศของคณะปฏิวัติฉบับนี้
(๑)
ดำเนินกิจการขัดต่อความสงบเรียบร้อยหรือศีลธรรม
หรือก่อให้เกิดความเดือดร้อนรำคาญแก่ผู้อื่น
(๒)
ยอมให้ผู้มีอาการเมาสุราจนประพฤติวุ่นวาย หรือครองสติไม่ได้
เข้าไปหรืออยู่ในสถานที่ขายสุราระหว่างเวลาเปิดทำการ
(๓)
จำหน่ายสุราให้แก่ลูกค้าที่มีอาการเมาสุราจนประพฤติวุ่นวาย หรือครองสติไม่ได้แล้ว
(๔)
จำหน่ายสุรานอกเวลาที่กำหนดในใบอนุญาต
(๕)
ฝ่าฝืนกฎกระทรวงซึ่งออกตามความในประกาศของคณะปฏิวัติฉบับนี้
ให้ผู้มีอำนาจออกใบอนุญาตตามประกาศของคณะปฏิวัติฉบับนี้มีอำนาจสั่งพักใช้ใบอนุญาตหรือเพิกถอนใบอนุญาตได้
การสั่งพักใช้ใบอนุญาต
ให้สั่งพักใช้ได้ครั้งละไม่เกินสามสิบวัน
 
ข้อ ๔  ผู้ใดฝ่าฝืนข้อ ๒ วรรคหนึ่ง
หรือจำหน่ายสุราในเวลาห้ามจำหน่าย ระหว่างถูกพักใช้ใบอนุญาตตามข้อ ๓
ต้องระวางโทษจำคุกไม่เกินสองปี หรือปรับไม่เกินสี่พันบาท หรือทั้งจำทั้งปรับ
 
ข้อ ๕  ผู้ใดฝ่าฝืนข้อ ๒ วรรคสอง
หรือกฎกระทรวงซึ่งออกตามความในประกาศของคณะปฏิวัติฉบับนี้
ต้องระวางโทษจำคุกไม่เกินหนึ่งเดือน หรือปรับไม่เกินหนึ่งพันบาท
หรือทั้งจำทั้งปรับ
 
ข้อ ๖  ให้รัฐมนตรีว่าการกระทรวงมหาดไทยรักษาการตามประกาศของคณะปฏิวัติฉบับนี้
และให้มีอำนาจออกกฎกระทรวงเพื่อปฏิบัติการตามประกาศของคณะปฏิวัติฉบับนี้
กฎกระทรวงนั้น
เมื่อได้ประกาศในราชกิจจานุเบกษาแล้วให้ใช้บังคับได้
 
ข้อ ๗[๑]  ประกาศของคณะปฏิวัติฉบับนี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
 
 
ประกาศ ณ วันที่ ๑๖
พฤศจิกายน พุทธศักราช ๒๕๑๕
จอมพล ถ. กิตติขจร
หัวหน้าคณะปฏิวัติ
 
 
ภีรภัทร/ปรับปรุง
๓๑
มกราคม ๒๕๕๔
 
 
 
 
 
 
 
 
 





[๑] ราชกิจจานุเบกษา
เล่ม ๘๙/ตอนที่ ๑๗๔/ฉบับพิเศษ หน้า ๑๐/๒๐ พฤศจิกายน ๒๕๑๕




